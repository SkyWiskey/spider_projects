[唐]白居易,《长恨歌》,汉皇重色思倾国，御宇多年求不得。杨家有女初长成，养在深闺人未识。展开全文天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光采生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翅金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开夜，秋雨梧桐叶落时。西宫南苑多秋草，落叶满阶红不扫。梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥缈间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云髻半偏新睡觉，花冠不整下堂来。风吹仙袂飘飖举，犹似霓裳羽衣舞。玉容寂寞泪阑干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。
[唐]白居易,《琵琶行》,浔阳江头夜送客，枫叶荻花秋瑟瑟。主人下马客在船，举酒欲饮无管弦。展开全文醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。低眉信手续续弹，说尽心中无限事。轻拢慢拈抹复挑，初为霓裳后六幺。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢常教善才服，妆成每被秋娘妒。五陵年少争缠头，一曲红绡不知数。钿头云篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识。我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄庐苦竹绕宅生。其间旦暮闻何物，杜鹃啼血猿哀鸣。春江花朝秋月夜，往往取酒还独倾。岂无山歌与村笛？呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作琵琶行。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多，江州司马青衫湿。
[唐]白居易,《忆江南·江南好》,江南好，风景旧曾谙。展开全文日出江花红胜火，春来江水绿如蓝，能不忆江南？
[唐]白居易,《忆江南·江南忆》,江南忆，其次忆吴宫。吴酒一杯春竹叶，展开全文吴娃双舞醉芙蓉，早晚复相逢。
[唐]白居易,《忆江南·江南忆》,江南忆，最忆是杭州：山寺月中寻桂子，郡亭枕上看潮头，展开全文何日更重游？
[唐]白居易,《钱塘湖春行》,孤山寺北贾亭西，水面初平云脚低。几处早莺争暖树，谁家新燕啄春泥。展开全文乱花渐欲迷人眼，浅草才能没马蹄。最爱湖东行不足，绿杨阴里白沙堤。
[唐]白居易,《暮江吟》,一道残阳铺水中，半江瑟瑟半江红。可怜九月初三夜，露似真珠月似弓。
[唐]白居易,《观刈麦》,田家少闲月，五月人倍忙。夜来南风起，小麦覆陇黄。展开全文妇姑荷箪食，童稚携壶浆。相随饷田去，丁壮在南冈。足蒸暑土气，背灼炎天光。力尽不知热，但惜夏日长。复有贫妇人，抱子在其旁。右手秉遗穗，左臂悬敝筐。听其相顾言，闻者为悲伤。家田输税尽，拾此充饥肠。今我何功德，曾不事农桑。吏禄三百石，岁晏有余粮。念此私自愧，尽日不能忘。
[唐]白居易,《浪淘沙》,白浪茫茫与海连，平沙浩浩四无边。展开全文暮去朝来淘不住，遂令东海变桑田。
[唐]白居易,《浪淘沙》,海底飞尘终有日，山头化石岂无时。展开全文谁道小郎抛小妇，船头一去没回期。
[唐]白居易,《浪淘沙》,借问江潮与海水，何似君情与妾心？展开全文相恨不如潮有信，相思始觉海非深。
[唐]白居易,《浪淘沙》,青草湖中万里程，黄梅雨里一人行。展开全文愁见滩头夜泊处，风翻暗浪打船声。
[唐]白居易,《浪淘沙》,随波逐浪到天涯，迁客西还有几家。展开全文却到帝都重富贵，请君莫忘浪淘沙。
[唐]白居易,《浪淘沙》,一泊沙来一泊去，一重浪灭一重生。展开全文相搅相淘无歇日，会教东海一时平。
[唐]白居易,《卖炭翁》,卖炭翁，伐薪烧炭南山中。展开全文满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红纱一丈绫，系向牛头充炭直。
[唐]白居易,《长相思》,九月西风兴，月冷露华凝。思君秋夜长，一夜魂九升。展开全文二月东风来，草拆花心开。思君春日迟，一日肠九回。妾住洛桥北，君住洛桥南。十五即相识，今年二十三。有如女萝草，生在松之侧。蔓短枝苦高，萦回上不得。人言人有愿，愿至天必成。愿作远方兽，步步比肩行。愿作深山木，枝枝连理生。
[唐]白居易,《长相思·汴水流》,汴水流，泗水流，流到瓜洲古渡头，展开全文吴山点点愁。思悠悠，恨悠悠，恨到归时方始休，月明人倚楼。
[唐]白居易,《赋得古原草送别》,离离原上草，一岁一枯荣。野火烧不尽，春风吹又生。展开全文远芳侵古道，晴翠接荒城。又送王孙去，萋萋满别情。
[唐]白居易,《池上》,袅袅凉风动，凄凄寒露零。兰衰花始白，荷破叶犹青。展开全文独立栖沙鹤，双飞照水萤。若为寥落境，仍值酒初醒。
[唐]白居易,《花非花·花非花》,花非花，雾非雾，夜半来，天明去。展开全文来如春梦不多时，去似朝云无觅处。
[唐]白居易,《大林寺桃花》,人间四月芳菲尽，山寺桃花始盛开。长恨春归无觅处，不知转入此中来。
[唐]白居易,《问刘十九》,绿蚁新醅酒，红泥小火炉。晚来天欲雪，能饮一杯无！
[唐]白居易,《宫词》,泪尽罗巾梦不成，夜深前殿按歌声。红颜未老恩先断，斜倚薰笼坐到明。
[唐]白居易,《秋思》,夕照红于烧，晴空碧胜蓝。兽形云不一，弓势月初三。展开全文雁思来天北，砧愁满水南。萧条秋气味，未老已深谙。
[唐]白居易,《秋思》,病眠夜少梦，闲立秋多思。寂寞余雨晴，萧条早寒至。展开全文鸟栖红叶树，月照青苔地。何况镜中年，又过三十二。
[唐]白居易,《夜雪》,已讶衾枕冷，复见窗户明。夜深知雪重，时闻折竹声。
[唐]白居易,《即事》,见月连宵坐，闻风尽日眠。室香罗药气，笼暖焙茶烟。展开全文鹤啄新晴地，鸡栖薄暮天。自看淘酒米，倚杖小池前。
[唐]白居易,《行香子·文殊菩萨》,文殊菩萨，出化清凉，神通力以现他方。真座金毛师子，微放珠光。众生仰持宝盖，绝名香。我今发愿，虔诚归命，不求富贵，不恋荣华。愿当来世，生净土，法王家。愿当来世，生净土，法王家。
[唐]白居易,《江楼夕望招客》,海天东望夕茫茫，山势川形阔复长。灯火万家城四畔，星河一道水中央。展开全文风吹古木晴天雨，月照平沙夏夜霜。能就江楼消暑否？比君茅舍较清凉。
[唐]白居易,《采莲曲》,菱叶萦波荷飐风，荷花深处小船通。展开全文逢郎欲语低头笑，碧玉搔头落水中。
[唐]白居易,《竹枝词·《竹枝》苦怨怨何人》,《竹枝》苦怨怨何人？夜静山空歇又闻。蛮儿巴女齐声唱，愁杀江楼病使君。展开全文巴东船舫上巴西，波面风生雨脚齐。水蓼冷花红簇簇，江蓠湿叶碧凄凄。江畔谁人唱《竹枝》？前声断咽后声迟。怪来调苦缘词苦，多是通州司马诗。
[唐]白居易,《杂感》,君子防悔尤，贤人戒行藏。嫌疑远瓜李，言动慎毫芒。展开全文立教固如此，抚事有非常。为君持所感，仰面问苍苍。犬啮桃树根，李树反见伤。老龟烹不烂，延祸及枯桑。城门自焚爇，池鱼罹其殃。阳货肆凶暴，仲尼畏于匡。鲁酒薄如水，邯郸开战场。伯禽鞭见血，过失由成王。都尉身降虏，宫刑加子长。吕安兄不道，都市杀嵇康。斯人死已久，其事甚昭彰。是非不由己，祸患安可防。使我千载后，涕泗满衣裳。
[唐]白居易,《效陶潜体诗十六首》,不动者厚地，不息者高天。无穷者日月，长在者山川。展开全文松柏与龟鹤，其寿皆千年。嗟嗟群物中，而人独不然。早出向朝市，暮已归下泉。形质及寿命，危脆若浮烟。尧舜与周孔，古来称圣贤。借问今何在，一去亦不还。我无不死药，兀兀随化迁。所未定知者，修短迟速间。幸及身健日，当歌一樽前。何必待人劝，持此自为欢。翳翳窬月阴，沉沉连日雨。开帘望天色，黄云暗如土。行潦毁我墉，疾风坏我宇。蓬莠生庭院，泥涂失场圃。村深绝宾客，窗晦无俦侣。尽日不下床，跳蛙时入户。出门无所往，入室还独处。不以酒自娱，块然与谁语。朝饮一杯酒，冥心合元化。兀然无所思，日高尚闲卧。暮读一卷书，会意如嘉话。欣然有所遇，夜深犹独坐。又得琴上趣，安弦有余暇。复多诗中狂，下笔不能罢。唯兹三四事，持用度昼夜。所以阴雨中，经旬不出舍。始悟独往人，心安时亦过。东家采桑妇，雨来苦愁悲。蔟蚕北堂前，雨冷不成丝。西家荷锄叟，雨来亦怨咨。种豆南山下，雨多落为萁。而我独何幸，酝酒本无期。及此多雨日，正遇新熟时。开瓶泻樽中，玉液黄金脂。持玩已可悦，欢尝有余滋。一酌发好容，再酌开愁眉。连延四五酌，酣畅入四肢。忽然遗我物，谁复分是非。是时连夕雨，酩酊无所知。人心苦颠倒，反为忧者嗤。朝亦独醉歌，暮亦独醉睡。未尽一壶酒，已成三独醉。勿嫌饮太少，且喜欢易致。一杯复两杯，多不过三四。便得心中适，尽忘身外事。更复强一杯，陶然遗万累。一饮一石者，徒以多为贵。及其酩酊时，与我亦无异。笑谢多饮者，酒钱徒自费。天秋无片云，地静无纤尘。团团新晴月，林外生白轮。忆昨阴霖天，连连三四旬。赖逢家酝熟，不觉过朝昏。私言雨霁后，可以罢余樽。及对新月色，不醉亦愁人。床头残酒榼，欲尽味弥淳。携置南檐下，举酌自殷勤。清光入杯杓，白露生衣巾。乃知阴与晴，安可无此君。我有乐府诗，成来人未闻。今宵醉有兴，狂咏惊四邻。独赏犹复尔，何况有交亲。中秋三五夜，明月在前轩。临觞忽不饮，忆我平生欢。我有同心人，邈邈崔与钱。我有忘形友，迢迢李与元。或飞青云上，或落江湖间。与我不相见，于今四五年。我无缩地术，君非驭风仙。安得明月下，四人来晤言。良夜信难得，佳期杳无缘。明月又不驻，渐下西南天。岂无他时会，惜此清景前。家酝饮已尽，村中无酒贳。坐愁今夜醒，其奈秋怀何。有客忽叩门，言语一何佳。云是南村叟，挈榼来相过。且喜樽不燥，安问少与多。重阳虽已过，篱菊有残花。欢来苦昼短，不觉夕阳斜。老人勿遽起，且待新月华。客去有余趣，竟夕独酣歌。原生衣百结，颜子食一箪。欢然乐其志，有以忘饥寒。今我何人哉，德不及先贤。衣食幸相属，胡为不自安。况兹清渭曲，居处安且闲。榆柳百余树，茅茨十数间。寒负檐下日，热濯涧底泉。日出犹未起，日入已复眠。西风满村巷，清凉八月天。但有鸡犬声，不闻车马喧。时倾一樽酒，坐望东南山。稚侄初学步，牵衣戏我前。即此自可乐，庶几颜与原。湛湛樽中酒，有功不自伐。不伐人不知，我今代其说。良将临大敌，前驱千万卒。一箪投河饮，赴死心如一。壮士磨匕首，勇愤气咆(口勃)。一酣忘报雠，四体如无骨。东海杀孝妇，天旱窬年月。一酌酹其魂，通宵雨不歇。咸阳秦狱气，冤痛结为物。千岁不肯散，一沃亦销失。况兹儿女恨，及彼幽忧疾。快饮无不消，如霜得春日。方知曲糵灵，万物无与匹。烟霞隔悬圃，风波限瀛州。我岂不欲往，大海路阻修。神仙但闻说，灵药不可求。长生无得者，举世如蜉蝣。逝者不重回，存者难久留。踟蹰未死间，何苦怀百忧。念此忽内热，坐看成白头。举杯还独饮，顾影自献酬。心与口相约，未醉勿言休。今朝不尽醉，知有明朝不？不见郭门外，累累坟与丘。月明愁杀人，黄蒿风飕飕。死者若有知，悔不秉烛游。吾闻浔阳郡，昔有陶徵君。爱酒布爱名，忧醒不忧贫。尝为彭泽令，在官才八旬。啾然忽不乐，挂印著公门。口吟归去来，头戴漉酒巾。人吏留不得，直入故山云。归来五柳下，还以酒养真。人间荣与利，摆落如泥尘。先生去已久，纸墨有遗文。篇篇劝我饮，此外无所云。我从老大来，窃慕其为人。其他不可及，且效醉昏昏。楚王疑忠臣，江南放屈平。晋朝轻高士，林下弃刘伶。一人常独醉，一人常独醒。醒者多苦志，醉者多欢情。欢情信独善，苦志竟何成。兀傲瓮间卧，憔悴泽畔行。彼忧而此乐，道理甚分明。愿君且饮酒，勿思身后名。有一燕赵士，言貌甚奇瑰。日日酒家去，脱衣典数杯。问君何落拓，云仆生草莱。地寒命且薄，徒抱王佐才。岂无济时策，君门乏良媒。三献寝不报，迟迟空手回。亦有同门生，先升青云梯。贵贱交道绝，朱门叩不开。及归种禾黍，三岁旱为灾。入山烧黄白，一旦化为灰。磋跎五十余，生世苦不谐。处处去不得，却归酒中来。南巷有贵人，高盖驷马车。我问何所苦，四十垂白须。答云君不知，位重多忧虞。北里有寒士，瓮牖绳为枢。出扶桑枣杖，入卧蜗牛庐。散贱无忧患，心安体亦舒。东邻有富翁，藏货遍五都。东京收粟帛，西市鬻金珠。朝营暮计算，昼夜不安居。西舍有贫者，匹妇配匹夫。布裙行赁舂，短褐坐佣书。以此求口食，一饱欣有余。贵贱与贫富，高下虽有殊。忧乐与利害，彼此不相窬。是以达人观，万化同一途。但未知生死，胜负两何如。迟疑未知间，且以酒为娱。济水澄而洁，河水浑而黄。交流列四渎，清浊不相伤。太公战牧野，伯夷饿首阳。同时号贤圣，进退不相妨。谓天不爱民，胡为生稻粱。谓天果爱民，胡为生豺狼。谓神福善人，孔圣竟栖遑。谓神祸淫人，暴秦终霸王。颜回与黄宪，何辜早夭亡。蝮蛇与鸩鸟，何得寿延长。物理不可测，神道亦难量。举头仰问天，天色但苍苍。唯当多种黍，日醉手中觞。
[唐]白居易,《江南春》,青门柳枝软无力，东风吹作黄金色。街东酒薄醉易醒，满眼春愁销不得。
[唐]白居易,《村夜》,霜草苍苍虫切切，村南村北行人绝。独出前门望野田，月明荞麦花如雪。
[唐]白居易,《对酒》,人生一百岁，通计三万日。何况百岁人，人间百无一。展开全文贤愚共零落，贵贱同埋没。东岱前後魂，北邙新旧骨。复闻药误者，为爱延年术。又有忧死者，为贪政事笔。药误不得老，忧死非因疾。谁人言最灵，知得不知失。何如会亲友，饮此杯中物。能沃烦虑销，能陶真性出。所以刘阮辈，终年醉兀兀。
[唐]白居易,《对酒》,未济卦中休卜命，参同契里莫劳心。无如饮此销愁物，一饷愁消直万金。
[唐]白居易,《对酒》,漫把参同契，难烧伏火砂。有时成白首，无处问黄芽。幻世如泡影，浮生抵眼花。唯将绿醅酒，且替紫河车。
[唐]白居易,《白云泉》,天平山上白云泉，云自无心水自闲。何必奔冲山下去，更添波浪向人间。
[唐]白居易,《轻肥》,意气骄满路，鞍马光照尘。借问何为者，人称是内臣。展开全文朱绂皆大夫，紫绶或将军。夸赴军中宴，走马去如云。樽罍溢九酝，水陆罗八珍。果擘洞庭橘，脍切天池鳞。食饱心自若，酒酣气益振。是岁江南旱，衢州人食人！
[唐]白居易,《杜陵叟》,杜陵叟，杜陵居，岁种薄田一顷余。三月无雨旱风起，麦苗不秀多黄死。展开全文九月降霜秋早寒，禾穗未熟皆青乾。长吏明知不申破，急敛暴征求考课。典桑卖地纳官租，明年衣食将何如？剥我身上帛，夺我口中粟。虐人害物即豺狼，何必钩爪锯牙食人肉？不知何人奏皇帝，帝心恻隐知人弊。白麻纸上书德音，京畿尽放今年税。昨日里胥方到门，手持敕牒榜乡村。十家租税九家毕，虚受吾君蠲免恩。
[唐]白居易,《夜坐》,庭前尽日立到夜，灯下有时坐彻明。此情不语何人会，时复长吁一两声。
[唐]白居易,《夜坐》,斜月入前楹，迢迢夜坐情。梧桐上阶影，蟋蟀近床声。展开全文曙傍窗间至，秋从簟上生。感时因忆事，不寝到鸡鸣。
[唐]白居易,《七夕》,忆得少年长乞巧，竹竿头上愿丝多。
[唐]白居易,《七夕》,烟霄微月澹长空，银汉秋期万古同。几许欢情与离恨，年年并在此宵中。
[唐]白居易,《咏怀》,尽日松下坐，有时池畔行。行立与坐卧，中怀澹无营。展开全文不觉流年过，亦任白发生。不为世所薄，安得遂闲情。
[唐]白居易,《咏怀》,岁去年来尘土中，眼看变作白头翁。如何办得归山计，两顷村田一亩宫。
[唐]白居易,《咏怀》,冉牛与颜渊，卞和与马迁。或罹天六极，或被人刑残。顾我信为幸，百骸且完全。五十不为夭，吾今欠数年。展开全文知分心自足，委顺身常安。故虽穷退日，而无戚戚颜。昔有荣先生，从事于其间。今我不量力，举心欲攀援。穷通不由己，欢戚不由天。命即无奈何，心可使泰然。且务由己者，省躬谅非难。勿问由天者，天高难与言。
[唐]白居易,《咏怀》,随缘逐处便安闲，不入朝廷不住山。心似虚舟浮水上，身同宿鸟寄林间。展开全文尚平婚嫁了无累，冯翊符章封却还。处分贫家残活计，匹如身后莫相关。
[唐]白居易,《咏怀》,昔为凤阁郎，今为二千石。自觉不如今，人言不如昔。展开全文昔虽居近密，终日多忧惕。有诗不敢吟，有酒不敢吃。今虽在疏远，竟岁无牵役。饱食坐终朝，长歌醉通夕。人生百年内，疾速如过隙。先务身安闲，次要心欢适。事有得而失，物有损而益。所以见道人，观心不观迹。
[唐]白居易,《咏怀》,自从委顺任浮沈，渐觉年多功用深。面上减除忧喜色，胸中消尽是非心。妻儿不问唯耽酒，冠盖皆慵只抱琴。展开全文长笑灵均不知命，江蓠丛畔苦悲吟。
[唐]白居易,《咏怀》,我知世无幻，了无干世意。世知我无堪，亦无责我事。展开全文由兹两相忘，因得长自遂。自遂意何如，闲官在闲地。闲地唯东都，东都少名利。闲官是宾客，宾客无牵累。嵇康日日懒，毕卓时时醉。酒肆夜深归，僧房日高睡。形安不劳苦，神泰无忧畏。从宦三十年，无如今气味。鸿虽脱罗弋，鹤尚居禄位。唯此未忘怀，有时犹内愧。
[唐]白居易,《咏怀》,高人乐丘园，中人慕官职。一事尚难成，两途安可得。展开全文遑遑干世者，多苦时命塞。亦有爱闲人，又为穷饿逼。我今幸双逐，禄仕兼游息。未尝羡荣华，不省劳心力。妻孥与婢仆，亦免愁衣食。所以吾一家，面无忧喜色。
[唐]白居易,《咏怀》,苏杭自昔称名郡，牧守当今当好官。两地江山蹋得遍，五年风月咏将残。展开全文几时酒盏曾抛却？何处花枝不把看？白发满头归得也，诗情酒兴渐阑珊。
[唐]白居易,《自咏》,须白面微红，醺醺半醉中。百年随手过，万事转头空。展开全文卧疾瘦居士，行歌狂老翁。仍闻好事者，将我画屏风。
[唐]白居易,《自咏》,白衣居士紫芝仙，半醉行歌半坐禅。今日维摩兼饮酒，当时绮季不请钱。展开全文等闲池上留宾客，随事灯前有管弦。但问此身销得否，分司气味不论年。
[唐]白居易,《自咏》,形容瘦薄诗情苦，岂是人间有相人？只合一生眠白屋，何因三度拥朱轮？展开全文金章未佩虽非贵，银榼常携亦不贫。唯是无儿头早白，被天磨折恰平均。
[唐]白居易,《自咏》,闷发每吟诗引兴，兴来兼酌酒开颜。欲逢假日先招客，正对衙时亦望山。展开全文句检簿书多卤莽，堤防官吏少机关。谁能头白劳心力，人道无才也是闲。
[唐]白居易,《自咏》,夜镜隐白发，朝酒发红颜。可怜假年少，自笑须臾间。朱砂贱如土，不解烧为丹。玄鬓化为雪，未闻休得官。展开全文咄哉个丈夫，心性何堕顽。但遇诗与酒，便忘寝与餐。高声发一吟，似得诗中仙。引满饮一盏，尽忘身外缘。昔有醉先生，席地而幕天。于今居处在，许我当中眠。眠罢又一酌，酌罢又一篇。回面顾妻子，生计方落然。诚知此事非，又过知非年。岂不欲自改，改即心不安。且向安处去，其馀皆老闲。
[唐]白居易,《自咏》,随宜饮食聊充腹，取次衣裘亦暖身。未必得年非瘦薄，无妨长福是单贫。展开全文老龟岂羡牺牲饱，蟠木宁争桃李春？随分自安心自断，是非何用问闲人。
[唐]白居易,《杨柳枝》,两枝杨柳小楼中，袅娜多年伴醉翁。展开全文明日放归归去后，世间就不要春风。
[唐]白居易,《杨柳枝·前有别杨柳枝》,前有别杨柳枝，梦得继和有“春尽絮飞”之句。又复戏答。展开全文柳老春深日又斜，任他飞向别人家。谁能更学孩童戏，寻逐春风捉柳花。
[唐]白居易,《杨柳枝》,苏家小女旧知名，杨柳风前别有情。展开全文剥条盘作银环样，卷叶吹为玉笛声。
[唐]白居易,《杨柳枝》,一树春风千万枝，嫩于金色软于丝。永丰西角荒园里，尽日无人属阿谁？
[唐]白居易,《杨柳枝》,一树衰残委泥土，双林荣曜植天庭。展开全文定知此后天文里，柳宿光中添两星。
[唐]白居易,《自咏》,细故随缘尽，衰形具体微。斗闲僧尚闹，较瘦鹤犹肥。展开全文老遣宽裁袜，寒教厚絮衣。马从衔草展，鸡任啄笼飞。只要天和在，无令物性违。自余君莫问，何是复何非？
[唐]白居易,《二》,忆昨元和初，忝备谏官位。是时兵革后，生民正憔悴。展开全文但伤民病痛，不识时忌讳。遂作秦中吟，一吟悲一事。贵人皆怪怒，闲人亦非訾。天高未及闻，荆棘生满地。惟有唐衢见，知我平生志。一读兴叹嗟，再吟垂涕泗。因和三十韵，手题远缄寄。致吾陈杜间，赏爱非常意。此人无复见，此诗犹可贵。今日开箧看，蠹鱼损文字。不知何处葬，欲问先嘘唏。终去哭坟前，还君一掬泪。
[唐]白居易,《有感》,绝弦与断丝，犹有却续时。唯有衷肠断，应无续得期。
[唐]白居易,《秋怀》,月出照北堂，光华满阶墀。凉风从西至，草木日夜衰。展开全文桐柳减绿阴，蕙兰消碧滋。感物私自念，我心亦如之。安得长少壮，盛衰迫天时。人生如石火，为乐常苦迟。
[唐]白居易,《短歌行》,曈曈太阳如火色，上行千里下一刻。出为白昼入为夜，圆转如珠住不得。住不得，可奈何，为君举酒歌短歌。展开全文歌声苦，词亦苦，四座少年君听取。今夕未竟明夕催，秋风才往春风回。人无根蒂时不驻，朱颜白日相隳颓。劝君且强笑一面，劝君且强饮一杯。人生不得长欢乐，年少须臾老到来。
[唐]白居易,《短歌行》,世人求富贵，多为奉嗜欲。盛衰不自由，得失常相逐。问君少年日，苦学将干禄。负笈尘中游，抱书雪前读。展开全文布衾不周体，藜茹才充腹。三十登宦途，五十被朝服。奴温新挟纩，马肥初食粟。未敢议欢游，尚为名检束。耳目聋暗后，堂上调丝竹。牙齿缺落时，盘中堆酒肉。彼来此已去，外馀中不足。少壮与荣华，相避如寒燠。青云去地远，白日经天速。从古无奈何，短歌听一曲。
[唐]白居易,《东南行一百韵寄通州元九侍御澧州李十一》,"南去经三楚，东来过五湖。山头看候馆，水面问征途。展开全文地远穷江界，天低接海隅。飘零同落叶，浩荡似乘桴。渐觉乡原异，深知土产殊。夷音语嘲哳，蛮态笑睢盱。水市通阛阓，烟村混舳舻。吏征渔户税，人纳火田租。亥日饶虾蟹，寅年足虎貙。成人男作丱，事鬼女为巫。楼暗攒猖妇，堤喧簇贩夫。夜船论铺赁，春酒断瓶沽。见果多卢橘，闻禽悉鹧鸪。山歌猿独叫，野哭鸟相呼。岭徼云成栈，江郊水当郛。月移翘柱鹤，风泛飐樯乌。鳌碍潮无信，蛟惊浪不虞。鼍鸣江擂鼓，蜃结气浮图。树裂山魈穴，沙含水弩枢。喘牛犁紫芋，羸马放青菰。绣面谁家婢？鸦头几岁奴？泥中采菱芡，烧后拾樵苏。鼎腻愁烹鳖，盘腥厌脍鲈。钟仪徒恋楚，张翰浪思吴。气序凉还热，光阴旦复晡。身方逐萍梗，年欲近桑榆。渭北田园废，江西岁月徂。忆归恒惨澹，怀旧忽踟蹰。自念咸秦客，尝为邹鲁儒。蕴藏经国术，轻弃度关繻。赋力凌鹦鹉，词锋敌辘轳。战文重掉鞅，射策一弯弧。崔杜鞭齐下，元韦辔并驱。名声逼杨马，交分过萧朱。世务轻摩揣，周行窃觊觎。风云皆会合，雨露各沾濡。共遇升平代，偏惭固陋躯。承明连夜直，建礼拂晨趋。美服颁王府，珍羞降御厨。议高通白虎，谏切伏青蒲。柏殿行陪宴，花楼走看酺。神旗张鸟兽，天籁动笙芋。戈剑星芒耀，鱼龙电策驱。定场排越伎，促坐进吴觎。缥缈疑仙乐，婵娟胜画图。歌鬟低翠羽，舞汗堕红珠。别选闲游伴，潜招小饮徒。一杯愁已破，三盏气弥粗。软美仇家酒，幽闲葛氏姝。十千方得斗，二八正当垆。论笑杓胡律，谈怜巩嗫嚅。李酣犹短窦，庾醉更蔫迂。鞍马呼教住，骰盘喝遣输。长驱波卷白，连掷采成卢。[骰盘、卷白波、莫走、鞍马，皆当时酒令。]筹并频逃席，觥严别置盂。满卮那可灌，颓玉不胜扶。入视中枢草，归乘内厩驹。醉曾冲宰相，骄不揖金吾。日近恩虽重，云高势却孤。翻身落霄汉，失脚倒泥涂。博望移门籍，浔阳佐郡符。[予自太子赞善大夫出为江州司马。]时情变寒暑，世利算锱铢。即日辞双阙，明朝别九衢。播迁分郡国，次第出京都。[十年春，微之移佐通州。其年秋，予出佐浔阳。明年秋，杓直出牧澧州，崔二十二出牧果州，韦大出牧开州。]秦岭驰三驿，商山上二邘。[商山险道中，有东西二邘。]岘阳亭寂寞，夏口路崎岖。大道全生棘，中丁尽执殳。江关未撤警，淮寇尚稽诛。[时淮西未平，路经襄、鄂二州界，所见如此。]林对东西寺，山分大小姑。[东林、西林寺在庐山北。大姑、小姑在庐山南彭蠡湖中。]庐峰莲刻削，湓浦带萦纡。[莲花峰在庐山北，湓水在江城南。何逊诗云：""湓城对湓水，湓水萦如带。”]九派吞青草，孤城覆绿芜。[浔阳江九派，南通青草、洞庭湖。南方城壁多以草覆。]黄昏钟寂寂，清晓角呜呜。春色辞门柳，秋声到井梧。残芳悲鶗鴂，暮节感茱萸。蕊坼金英菊，花飘雪片芦。波红日斜没，沙白月平铺。几见林抽笋，频惊燕引雏。岁华何倏忽，年少不须臾。眇默思千古，苍茫想八区。孔穷缘底事？颜夭有何辜？龙智犹经醢，龟灵未免刳。穷通应已定，圣哲不能逾。况我身谋拙，逢他厄运拘。漂流随大海，锤锻任洪炉。险阻尝之矣，栖迟命也夫。沉冥消意气，穷饿耗肌肤。防瘴和残药，迎寒补旧襦。书床鸣蟋蟀，琴匣网蜘蛛。贫室如悬磬，端忧剧守株。时遭人指点，数被鬼揶揄。兀兀都疑梦，昏昏半是愚。女惊朝不起，妻怪夜长吁。万里抛朋侣，三年隔友于。自然悲聚散，不是恨荣枯。去夏微之疟，今春席八殂。天涯书达否？泉下哭知无？[去年闻元九瘴疟，书去竟未报。今春闻席八殁。久与还往，能无恸矣。]谩写诗盈卷，空盛酒满壶。只添新怅望，岂复旧欢娱。壮志因愁灭，衰容与病俱。相逢应不识，满颌白髭须。"
[唐]白居易,《邯郸冬至夜思家》,邯郸驿里逢冬至，抱膝灯前影伴身。展开全文想得家中夜深坐，还应说着远行人。
[唐]白居易,《游悟真寺诗一百三十韵》,元和九年秋，八月月上弦。我游悟真寺，寺在王顺山。展开全文去山四五里，先闻水潺湲。自兹舍车马，始涉蓝溪湾。手拄青竹杖，足蹋白石滩。渐怪耳目旷，不闻人世喧。山下望山上，初疑不可攀。谁知中有路，盘折通岩巅。一息幡竿下，再休石龛边。龛间长丈余，门户无扃关。俯窥不见人，石发垂若鬟。惊出白蝙蝠，双飞如雪翻。回首寺门望，青崖夹朱轩。如擘山腹开，置寺于其间。入门无平地，地窄虚空宽。房廊与台殿，高下随峰峦。岩崿无撮土，树木多瘦坚。根株抱石长，屈曲虫蛇蟠。松桂乱无行，四时郁芊芊。枝梢袅清吹，韵若风中弦。日月光不透，绿阴相交延。幽鸟时一声，闻之似寒蝉。首憩宾位亭，就坐未及安。须臾开北户，万里明豁然。拂檐虹霏微，绕栋云回旋。赤日间白雨，阴晴同一川。野绿簇草树，眼界吞秦原。渭水细不见，汉陵小于拳。却顾来时路，萦纡映朱栏。历历上山人，一一遥可观。前对多宝塔，风铎鸣四端。栾栌与户牖，恰恰金碧繁。云昔迦叶佛，此地坐涅槃。至今铁钵在，当底手迹穿。西开玉像殿，白佛森比肩。抖擞尘埃衣，礼拜冰雪颜。叠霜为袈裟，贯雹为华鬘。逼观疑鬼功，其迹非雕镌。次登观音堂，未到闻栴檀。上阶脱双履，敛足升净筵。六楹排玉镜，四座敷金钿。黑夜自光明，不待灯烛燃。众宝互低昂，碧佩珊瑚幡。风来似天乐，相触声珊珊。白珠垂露凝，赤珠滴血殷。点缀佛髻上，合为七宝冠。双瓶白琉璃，色若秋水寒。隔瓶见舍利，圆转如金丹。玉笛何代物？天人施祗园。吹如秋鹤声，可以降灵仙。是时秋方中，三五月正圆。宝堂豁三门，金魄当其前。月与宝相射，晶光争鲜妍。照人心骨冷，竟夕不欲眠。晓寻南塔路，乱竹低婵娟。林幽不逢人，寒蝶飞翾翾。山果不识名，离离夹道蕃。足以疗饥乏，摘尝味甘酸。道南蓝谷神，紫伞白纸钱。若岁有水旱，诏使修苹蘩。以地清净故，献奠无荤膻。危石叠四五，磊嵬欹且刓。造物者何意，堆在岩东偏。冷滑无人迹，苔点如花笺。我来登上头，下临不测渊。目眩手足掉，不敢低头看。风从石下生，薄人而上抟。衣服似羽翮，开张欲飞骞。岌岌三面峰，峰尖刀剑攒。往往白云过，决开露青天。西北日落时，夕晖红团团。千里翠屏外，走下丹砂丸。东南月上时，夜气青漫漫。百丈碧潭底，写出黄金盘。蓝水色似蓝，日夜长潺潺。周回绕山转，下视如青环。或铺为慢流，或激为奔湍。泓澄最深处，浮出蛟龙涎。侧身入其中，悬磴尤险难。扪萝踏樛木，下逐饮涧猿。雪迸起白鹭，锦跳惊红鳣。歇定方盥漱，濯去支体烦。浅深皆洞彻，可照脑与肝。但爱清见底，欲寻不知源。东崖饶怪石，积甃苍琅玕。温润发于外，其间韫玙璠。卞和死已久，良玉多弃捐。或时泄光彩，夜与星月连。中顶最高峰，拄天青玉竿。(炯左换鼠)(鼠令)上不得，岂我能攀援。上有白莲池，素葩覆清澜。闻名不可到，处所非人寰。又有一片石，大如方尺砖。插在半壁上，其下万仞悬。云有过去师，坐得无生禅。号为定心石，长老世相传。却上谒仙祠，蔓草生绵绵。昔闻王氏子，羽化升上玄。其西晒药台，犹对芝术田。时复明月夜，上闻黄鹤言。回寻画龙堂，二叟鬓发斑。想见听法时，欢喜礼印坛。复归泉窟下，化作龙蜿蜒。阶前石孔在，欲雨生白烟。往有写经僧，身静心精专。感彼云外鸽，群飞千翩翩。来添砚中水，去吸岩底泉。一日三往复，时节长不愆。经成号圣僧，弟子名杨难。诵此莲花偈，数满百亿千。身坏口不坏，舌根如红莲。颅骨今不见，石函尚存焉。粉壁有吴画，笔彩依旧鲜。素屏有褚书，墨色如新干。灵境与异迹，周览无不殚。一游五昼夜，欲返仍盘桓。我本山中人，误为时网牵。牵率使读书，推挽令效官。既登文字科，又忝谏诤员。拙直不合时，无益同素餐。以此自惭惕，戚戚常寡欢。无成心力尽，未老形骸残。今来脱簪组，始觉离忧患。及为山水游，弥得纵疏顽。野糜断羁绊，行走无拘挛。池鱼放入海，一往何时还。身著居士衣，手把南华篇。终来此山住，永谢区中缘。我今四十余，从此终身闲。若以七十期，犹得三十年。
[唐]白居易,《遗爱寺》,弄日临溪坐，寻花绕寺行。时时闻鸟语，处处是泉声。
[唐]白居易,《买花》,帝城春欲暮，喧喧车马度。共道牡丹时，相随买花去。展开全文贵贱无常价，酬直看花数。灼灼百朵红，戋戋五束素。上张幄幕庇，旁织巴篱护。水洒复泥封，移来色如故。家家习为俗，人人迷不悟。有一田舍翁，偶来买花处。低头独长叹，此叹无人喻。一丛深色花，十户中人赋。
[唐]白居易,《代书诗一百韵寄微之》,忆在贞元岁，初登典校司。身名同日授，心事一言知。展开全文[贞元中，与微之同登科第，俱授秘书省校书郎，始相识也。]肺腑都无隔，形骸两不羁。疏狂属年少，闲散为官卑。分定金兰契，言通药石规。交贤方汲汲，友直每偲偲。有月多同赏，无杯不共持。秋风拂琴匣，夜雪卷书帷。高上慈恩塔，幽寻皇子陂。唐昌玉蕊会，崇敬牡丹期。[唐昌观玉蕊，崇敬寺牡丹，花时多与微之有期。]笑劝迂辛酒，闲吟短李诗。[辛大丘度，性迂嗜酒；李二十绅，形短能诗。故当时有迂辛短李之号。]儒风爱敦质，佛理尚玄师。[刘三十二敦质，雅有儒风；庾七玄师，谈佛理有可赏者。]度日曾无闷，通宵靡不为。双声联律句，八面对宫棋。[双声联句，八面宫棋，皆当时事。]往往游三省，腾腾出九逵。寒销直城路，春到曲江池。树暖枝条弱，山晴彩翠奇。峰攒石绿点，柳宛曲尘丝。岸草烟铺地，园花雪压枝。早光红照耀，新溜碧逶迤。幄幕侵堤布，盘筵占地施。征伶皆绝艺，选伎悉名姬。铅粉凝春态，金钿耀水嬉。风流夸堕髻，时世斗啼眉。[贞元末，城中复为堕马髻、啼眉妆也。]密坐随欢促，华樽逐胜移。香飘歌袂动，翠落衫钗遗。筹插红螺碗，觥飞白玉卮。打嫌调笑易，饮讶卷波迟。[抛打曲有《调笑令》，饮酒曲有《卷白波》。]残席喧哗散，归鞍酩酊骑。酡颜乌帽侧，醉袖玉鞭垂。紫陌传钟鼓，红尘塞路歧。几时曾暂别？何处不相随？茌苒星霜换，回还节候催。两衙多请假，三考欲成资。运启千年圣，天成万物宜。皆当少壮日，同惜盛明时。光景嗟虚掷，云霄窃暗窥。攻文朝矻矻，讲学夜孜孜。策目穿如札，毫锋锐若锥。[时与微之结集策略之目，其数至百十。][时与微之各有纤锋细管笔，携以就试，相顾辄笑，目为毫锥。]繁张获鸟网，坚守钓鱼坻。[谓自冬至夏，频改试期，竟与微之坚持制试也。]并受夔龙荐，齐陈晁董词。万言经济略，三策太平基。中第争无敌，专场战不疲。辅车排胜阵，掎角搴降旗。[并谓同铺席、共笔砚。]双阙纷容卫，千僚俨等衰。[谓制举人欲唱第之时也。]恩随紫泥降，名向白麻披。既在高科选，还从好爵縻。东垣君谏诤，西邑我驱驰。[元和元年同登制科，微之拜拾遗，予授周至尉。]在喜登乌府，多惭侍赤墀。[四年，微之复拜监察，予为拾遗、学士也。]官班分内外，游处遂参差。每列鹓鸾序，偏瞻獬豸姿。简威霜凛冽，衣彩绣葳蕤。正色摧强御，刚肠嫉喔咿。常憎持禄位，不拟保妻儿。养勇期除恶，输忠在灭私。下鞲惊燕雀，当道慑狐狸。南国人无怨，东台吏不欺。[微之使东川，奏冤八十余家，诏从而平之，因分司东都。]理冤多定国，切谏甚辛毗。造次行于是，平生志在兹。道将心共直，言与行兼危。水暗波翻覆，山藏路险巇。未为明主识，已被幸臣疑。木秀遭风折，兰芳遇霰萎。千钧势易压，一柱力难支。腾口因成痏，吹毛遂得疵。忧来吟贝锦，谪去咏江蓠。邂逅尘中遇，殷勤马上辞。贾生离魏阙，王粲向荆夷。水过清源寺，山经绮季祠。心摇汉皋佩，泪堕岘山碑。[并途中所经历者也。]驿路缘云际，城楼枕水湄。思乡多绕泽，望阙独登陴。林晚青萧索，江平绿渺弥。野秋鸣蟋蟀，沙冷聚鸬鹚。官舍黄茅屋，人家苦竹篱。白醪充夜酌，红粟备晨炊。寡鹤摧风翮，鳏鱼失水鳍。暗雏啼渴旦，凉叶堕相思。[此四句兼含微之鳏居之思。]一点寒灯灭，三声晓角吹。蓝衫经雨故，骢马卧霜羸。念涸谁濡沫？嫌醒自啜醴。耳垂无伯乐，舌在有张仪。负气冲星剑，倾心向日葵。金言自销铄，玉性肯磷缁？伸屈须看蠖，穷通莫问龟。定知身是患，当用道为医。想子今如彼，嗟予独在斯。无憀当岁杪，有梦到天涯。坐阻连襟带，行乖接履綦。润销衣上雾，香散室中芝。念远缘迁贬，惊时为别离。素书三往复，明月七盈亏。[自与微之别经七月，三度得书。]旧里非难到，余欢不可追。树依兴善老，草傍静安衰。[微之宅在静安坊西，近兴善寺。]前事思如昨，中怀写向谁？北村寻古柏，南宅访辛夷。[开元观西北院，即隋时龙村佛堂，有古柏一株，至今存焉。微之宅中有辛夷两树，常与微之游息其下。]此日空搔首，何人共解颐？病多知夜永，年长觉秋悲。不饮长如醉，加餐亦似饥。狂吟一千字，因使寄微之。
[唐]白居易,《夜雨》,我有所念人，隔在远远乡。我有所感事，结在深深肠。展开全文乡远去不得，无日不瞻望。肠深解不得，无夕不思量。况此残灯夜，独宿在空堂。秋天殊未晓，风雨正苍苍。不学头陀法，前心安可忘？
[唐]白居易,《夜雨》,早蛩啼复歇，残灯灭又明。隔窗知夜雨，芭蕉先有声。
[唐]白居易,《春词》,低花树映小妆楼，春入眉心两点愁。斜倚栏干背鹦鹉，思量何事不回头。
[唐]白居易,《杨柳枝词》,一树春风千万枝，嫩如金色软于丝。永丰西角荒园里，尽日无人属阿谁？
[唐]白居易,《闲居》,肺病不饮酒，眼昏不读书。端然无所作，身意闲有馀。鸡栖篱落晚，雪映林木疏。幽独已云极，何必山中居。
[唐]白居易,《闲居》,风雨萧条秋少客，门庭冷静昼多关。金羁骆马近卖却，罗袖柳枝寻放还。展开全文书卷略寻聊取睡，酒杯浅把粗开颜。眼昏入夜休看月，脚重经春不上山。心静无妨喧处寂，机忘兼觉梦中闲。是非爱恶销停尽，唯寄空身在世间。
[唐]白居易,《闲居》,空腹一盏粥，饥食有馀味。南檐半床日，暖卧因成睡。绵袍拥两膝，竹几支双臂。从旦直至昏，身心一无事。展开全文心足即为富，身闲乃当贵。富贵在此中，何必居高位。君看裴相国，金紫光照地。心苦头尽白，才年四十四。乃知高盖车，乘者多忧畏。
[唐]白居易,《闲居》,深闭竹间扉，静扫松下地。独啸晚风前，何人知此意。展开全文看山尽日坐，枕帙移时睡。谁能从我游，使君心无事。
[唐]白居易,《井底引银瓶》,井底引银瓶，银瓶欲上丝绳绝。展开全文石上磨玉簪，玉簪欲成中央折。瓶沉簪折知奈何？似妾今朝与君别。忆昔在家为女时，人言举动有殊姿。婵娟两鬓秋蝉翼，宛转双蛾远山色。笑随戏伴后园中，此时与君未相识。妾弄青梅凭短墙，君骑白马傍垂杨。墙头马上遥相顾，一见知君即断肠。知君断肠共君语，君指南山松柏树。感君松柏化为心，暗合双鬟逐君去。到君家舍五六年，君家大人频有言。聘则为妻奔是妾，不堪主祀奉苹蘩。终知君家不可住，其奈出门无去处。岂无父母在高堂？亦有亲情满故乡。潜来更不通消息，今日悲羞归不得。为君一日恩，误妾百年身。寄言痴小人家女，慎勿将身轻许人！
[唐]白居易,《早春》,雪散因和气，冰开得暖光。春销不得处，唯有鬓边霜。
[唐]白居易,《早春》,雪消冰又释，景和风复暄。满庭田地湿，荠叶生墙根。展开全文官舍悄无事，日西斜掩门。不开庄老卷，欲与何人言。
[唐]白居易,《和《大嘴乌》》,乌者种有二，名同性不同。嘴小者慈孝，嘴大者贪庸。展开全文嘴大命又长，生来十余冬。物老颜色变，头毛白茸茸。飞来庭树上，初但惊儿童。老巫生奸计，与乌意潜通。云此非凡乌，遥见起敬恭。千岁乃一出，喜贺主人翁。祥瑞来白日，神圣占知风。阴作北斗使，能为人吉凶。此乌所止家，家产日夜丰。上以致寿考，下可宜田农。主人富家子，身老心童蒙。随巫拜复祝，妇姑亦相从。杀鸡荐其肉，敬若禋六宗。乌喜张大嘴，飞接在虚空。乌既饱膻腥，巫亦飨甘浓。乌巫互相利，不复两西东。日日营巢窟，稍稍近房栊。虽生八九子，谁辨其雌雄？群雏又成长，众嘴骋残凶。探巢吞燕卵，入蔟啄蚕虫。岂无乘秋隼？羁绊委高墉。但食乌残肉，无施搏击功。亦有能言鹦，翅碧嘴距红。暂曾说乌罪，囚闭在深笼。青青窗前柳，郁郁井上桐。贪乌占栖息，慈乌独不容。慈乌尔奚为，来往何憧憧？晓去先晨鼓，暮归后昏钟。辛苦尘土间，飞啄禾黍丛。得食将哺母，饥肠不自充。主人憎慈乌，命子削弹弓。弦续会稽竹，丸铸荆山铜。慈乌求母食，飞下尔庭中。数粒未入口，一丸已中胸。仰天号一声，似欲诉苍穹。反哺日未足，非是惜微躬。谁能持此冤，一为问化工？胡然大嘴乌，竟得天年终？
[唐]白居易,《后宫词》,雨露由来一点恩，争能遍布及千门？三千宫女胭脂面，几个春来无泪痕！
[唐]白居易,《后宫词》,泪湿罗巾梦不成，夜深前殿按歌声。红颜未老恩先断，斜倚薰笼坐到明。
[唐]白居易,《夏日》,东窗晚无热，北户凉有风。尽日坐复卧，不离一室中。展开全文中心本无系，亦与出门同。
[唐]白居易,《春雪》,元和岁在卯，六年春二月。月晦寒食天，天阴夜飞雪。展开全文连宵复竟日，浩浩殊未歇。大似落鹅毛，密如飘玉屑。寒销春茫苍，气变风凛冽。上林草尽没，曲江水复结。红乾杏花死，绿冻杨枝折。所怜物性伤，非惜年芳绝。上天有时令，四序平分别。寒燠苟反常，物生皆夭阏。我观圣人意，鲁史有其说。或记水不冰，或书霜不杀。上将儆政教，下以防灾孽。兹雪今如何，信美非时节。
[唐]白居易,《春游》,上马临出门，出门复逡巡。回头问妻子，应怪春游频。展开全文诚知春游频，其奈老大身。朱颜去复去，白发新更新。请君屈十指，为我数交亲。大限年百岁，几人及七旬。我今六十五，走若下坂轮。假使得七十，只有五度春。逢春不游乐，但恐是痴人。
[唐]白居易,《寒食》,人老何所乐，乐在归乡国。我归故园来，九度逢寒食。展开全文故园在何处，池馆东城侧。四邻梨花时，二月伊水色。岂独好风土，仍多旧亲戚。出去恣欢游，归来聊燕息。有官供禄俸，无事劳心力。但恐优稳多，微躬销不得。
[唐]白居易,《冬夜》,家贫亲爱散，身病交游罢。眼前无一人，独掩村斋卧。展开全文冷落灯火暗，离披帘幕破。策策窗户前，又闻新雪下。长年渐省睡，夜半起端坐。不学坐忘心，寂莫安可过。兀然身寄世，浩然心委化。如此来四年，一千三百夜。
[唐]白居易,《昭君怨》,明妃风貌最娉婷，合在椒房应四星。只得当年备宫掖，何曾专夜奉帏屏？展开全文见疏从道迷图画，知屈那教配虏庭？自是君恩薄如纸，不须一向恨丹青。
[唐]白居易,《落花》,留春春不住，春归人寂寞。厌风风不定，风起花萧索。展开全文既兴风前叹，重命花下酌。劝君尝绿醅，教人拾红萼。桃飘火焰焰，梨堕雪漠漠。独有病眼花，春风吹不落。
[唐]白居易,《夜筝》,紫袖红弦明月中，自弹自感暗低容。弦凝指咽声停处，别有深情一万重。
[唐]白居易,《喜雨》,西北油然云势浓，须臾滂沛雨飘空。顿疏万物焦枯意，定看秋郊稼穑丰。
[唐]白居易,《喜雨》,圃旱忧葵堇，农旱忧禾菽。人各有所私，我旱忧松竹。展开全文松干竹焦死，眷眷在心目。洒叶溉其根，汲水劳僮仆。油云忽东起，凉雨凄相续。似面洗垢尘，如头得膏沐。千柯习习润，万叶欣欣绿。十日浇灌功，不如一霡霂。方知宰生灵，何异活草木。所以圣与贤，同心调玉烛。
[唐]白居易,《鸟》,谁道群生性命微，一般骨肉一般皮。劝君莫打枝头鸟，子在巢中望母归。
[唐]白居易,《寓意诗五首》,豫樟生深山，七年而后知。挺高二百尺，本末皆十围。展开全文天子建明堂，此材独中规。匠人执斤墨，采度将有期。孟冬草木枯，烈火燎山陂。疾风吹猛焰，从根烧到枝。养材三十年，方成栋梁姿。一朝为灰烬，柯叶无孑遗。地虽生尔材，天不与尔时。不如粪上英，犹有人掇之。已矣勿重陈，重陈令人悲。不悲焚烧苦，但悲采用迟。赫赫京内史，炎炎中书郎。昨传征拜日，恩赐颇殊常。貂冠水苍玉，紫绶黄金章。佩服身未暖，已闻窜遐荒。亲戚不得别，吞声泣路旁。宾客亦已散，门前雀罗张。富贵来不久，倏如瓦沟霜。权势去尤速，瞥若石火光。不如守贫贱，贫贱可久长。传语宦游子，且来归故乡。促织不成章，提壶但闻声。嗟哉虫与鸟，无实有虚名。与君定交日，久要如弟兄。何以示诚信，白水指为盟。云雨一为别，飞沉两难并。君为得风鹏，我为失水鲸。音信日已疏，恩分日已轻。穷通尚如此，何况死与生。乃知择交难，须有知人明。莫将山上松，结托水上萍。翩翩两玄鸟，本是同巢燕。分飞来几时，秋夏炎凉变。一宿蓬筚庐，一栖明光殿。偶因衔泥处，复得重相见。彼矜杏梁贵，此嗟茅栋贱。眼看秋社至，两处俱难恋。所托各暂时，胡为相叹羡？婆娑园中树，根株大合围。蠢尔树间虫，形质一何微。孰谓虫至微，虫蠹无已期。孰谓树至大，花叶有衰时。花衰夏未实，叶病秋先萎。树心半为土，观者安得知。借问虫何在，在身不在枝。借问虫何食，食心不食皮。岂无啄木鸟，嘴长将何为。
[唐]白居易,《望月有感》,时难年荒世业空，弟兄羁旅各西东。田园寥落干戈后，骨肉流离道路中。展开全文吊影分为千里雁，辞根散作九秋蓬。共看明月应垂泪，一夜乡心五处同。
[唐]白居易,《秋夕》,叶声落如雨，月色白似霜。夜深方独卧，谁为拂尘床？
[唐]白居易,《山居》,山斋方独往，尘事莫相仍。蓝舆辞鞍马，缁徒换友朋。展开全文朝餐唯药菜，夜伴只纱灯。除却青衫在，其余便是僧。
[唐]白居易,《感事》,服气崔常侍，烧丹郑舍人。常期生羽翼，那忽化灰尘。每遇凄凉事，还思潦倒身。唯知趁杯酒，不解炼金银。展开全文睡适三尸性，慵安五藏神。无忧亦无喜，六十六年春。
[唐]白居易,《中秋月》,万里清光不可思，添愁益恨绕天涯。谁人陇外久征戍？何处庭前新别离？展开全文失宠故姬归院夜，没蕃老将上楼时。照他几许人肠断，玉兔银蟾远不知。
[唐]白居易,《遣怀》,羲和走驭趁年光，不许人间日月长。遂使四时都似电，争教两鬓不成霜。展开全文荣销枯去无非命，壮尽衰来亦是常。已共身心要约定，穷通生死不惊忙。
[唐]白居易,《秋晚》,烟景淡濛濛，池边微有风。觉寒蛩近壁，知暝鹤归笼。长貌随年改，衰情与物同。夜来霜厚薄，梨叶半低红。
[唐]白居易,《蓝桥驿见元九诗》,蓝桥春雪君归日，秦岭秋风我去时。每到驿亭先下马，循墙绕柱觅君诗。
[唐]白居易,《秋晚》,篱菊花稀砌桐落，树阴离离日色薄。单幕疏帘贫寂寞，凉风冷露秋萧索。展开全文光阴流转忽已晚，颜色凋残不如昨。莱妻卧病月明时，不捣寒衣空捣药。
[唐]白居易,《偶作》,张翰一杯酒，荣期三乐歌。聪明伤混沌，烦恼污头陀。展开全文簟冷秋生早，阶闲日上多。近来门更静，无雀可张罗。
[唐]白居易,《偶作》,红杏初生叶，青梅已缀枝。阑珊花落后，寂寞酒醒时。展开全文坐闷低眉久，行慵举足迟。少年君某怪，头白自应知。
[唐]白居易,《偶作》,篮舁出即忘归舍，柴户昏犹未掩关。闻客病时惭体健，见人忙处觉身闲。展开全文清凉秋寺行香去，和暖春城拜表还。木雁一篇须记取，致身才与不才间。
[唐]白居易,《和三月三十日四十韵》,送春君何在，君在山阴署。忆我苏杭时，春游亦多处。展开全文为君歌往事，岂敢辞劳虑。莫怪言语狂，须知酬答遽。江南腊月半，水冻凝如瘀。寒景尚苍茫，和风已吹嘘。女墙城似灶，雁齿桥如锯。鱼尾上奫沦，草芽生沮洳。律迟太簇管，日缓羲和驭。布泽木龙催，迎春土牛助。雨师习习洒，云将飘飘翥。四野万里晴，千山一时曙。杭土丽且康，苏民富而庶。善恶有惩劝，刚柔无吐茹。雨衙少辞牒，四境稀书疏。俗以劳俫安，政因闲暇著。仙亭日登眺，虎丘时游预。[望仙亭在杭，虎丘寺在苏。]寻幽驻旌轩，选胜回宾御。舟移溪鸟避，乐作林猿觑。池古莫耶沉，石奇罗刹踞。[剑池在苏州，罗刹石在杭州)。]水苗泥易耨，畬粟灰难锄。紫蕨抽出畦，白莲埋在淤。萎花红带黯，湿叶黄含菸。[楚辞云，叶菸色而就黄。]镜动波飐菱，雪回风旋絮。手经攀桂馥，齿为尝梅楚。坐并船脚歌，行多马蹄跙。圣贤清浊醉，水陆鲜肥饫。鱼鲙芥酱调，水葵盐豉絮。虽微五裤咏，幸免兆人诅。但令乐不荒，何必游无倨。吴苑仆寻罢，越城公尚据。旧游几客存，新宴谁人与。莫空文举酒，强下何曾箸。江上易优游，城中多毁誉。分应当自尽，事勿求人恕。我既无子孙，君仍毕婚娶。久为云雨别，终拟江湖去。范蠡有扁舟，陶潜有篮舆。两心苦相忆，两口遥相语。最恨七年春，春来各一处。
[唐]白居易,《除夜》,薄晚支颐坐，中宵枕臂眠。一从身去国，再见日周天。展开全文老度江南岁，春抛渭北田。浔阳来早晚，明日是三年。
[唐]白居易,《除夜》,病眼少眠非守岁，老心多感又临春。火销灯尽天明后，便是平头六十人。
[唐]白居易,《除夜》,岁暮纷多思，天涯渺未归。老添新甲子，病减旧容辉。展开全文乡国仍留念，功名已息机。明朝四十九，应转悟前非。
[唐]白居易,《缭绫》,缭绫缭绫何所似，不似罗绡与纨绮。应似天台山上月明前，四十五尺瀑布泉。中有文章又奇绝，地铺白烟花簇雪。织者何人衣者谁，越溪寒女汉宫姬。去年中使宣口敕，天上取样人间织。织为云外秋雁行，染作江南春水色。展开全文广裁衫袖长制裙，金斗熨波刀翦纹。异彩奇文相隐映，转侧看花花不定。昭阳舞人恩正深，春衣一对直千金。汗沾粉污不再著，曳土蹋泥无惜心。缭绫织成费功绩，莫比寻常缯与帛。丝细缲多女手疼，扎扎千声不盈尺。昭阳殿里歌舞人。若见织时应也惜。
[唐]白居易,《池上篇》,十亩之宅，五亩之园。有水一池，有竹千竿。勿谓土狭，勿谓地偏。足以容膝，足以息肩。有堂有庭，有桥有船。展开全文有书有酒，有歌有弦。有叟在中，白须飘然。识分知足，外无求焉。如鸟择木，姑务巢安。如龟居坎，不知海宽。灵鹤怪石，紫菱白莲。皆吾所好，尽在吾前。时饮一杯，或吟一篇。妻孥熙熙，鸡犬闲闲。优哉游哉，吾将终老乎其间。
[唐]白居易,《悲哉行·悲哉为儒者》,悲哉为儒者，力学不知疲。读书眼欲暗，秉笔手生胝。十上方一第，成名常苦迟。纵有宦达者，两鬓已成丝。展开全文可怜少壮日，适在穷贱时。丈夫老且病，焉用富贵为。沉沉朱门宅，中有乳臭儿。状貌如妇人，光明膏粱肌。手不把书卷，身不擐戎衣。二十袭封爵，门承勋戚资。春来日日出，服御何轻肥。朝从博徒饮，暮有倡楼期。平封还酒债，堆金选蛾眉。声色狗马外，其馀一无知。山苗与涧松，地势随高卑。古来无奈何，非君独伤悲。
[唐]白居易,《白发》,白发生来三十年，而今须鬓尽皤然。歌吟终日如狂叟，衰疾多时似瘦仙。展开全文八戒夜持香火印，三元朝念蕊珠篇。其余便被春收拾，不作闲游即醉眠。
[唐]白居易,《白发》,雪发随梳落，霜毛绕鬓垂。加添老气味，改变旧容仪。展开全文不肯长如漆，无过总作丝。最憎明镜里，黑白半头时。
[唐]白居易,《八月十五日夜湓亭望月》,昔年八月十五夜，曲江池畔杏园边。今年八月十五夜，湓浦沙头水馆前。展开全文西北望乡何处是？东南见月几回圆。临风一叹无人会，今夜清光似往年。
[唐]白居易,《白发》,白发知时节，暗与我有期。今朝日阳里，梳落数茎丝。展开全文家人不惯见，悯默为我悲。我云何足怪，此意尔不知。凡人年三十，外壮中已衰。但思寝食味，已减二十时。况我今四十，本来形貌羸。书魔昏两眼，酒病沉四肢。亲爱日零落，在者仍别离。身心久如此，白发生已迟。由来生老死，三病长相随。除却念无生，人间无药治。
[唐]白居易,《读史五首》,楚怀放灵均，国政亦荒淫。彷徨未忍决，绕泽行悲吟。展开全文汉文疑贾生，谪置湘之阴。是时刑方措，此去难为心。士生一代间，谁不有浮沉。良时真可惜，乱世何足钦。乃知汨罗恨，未抵长沙深。祸患如棼丝，其来无端绪。马迁下蚕室，嵇康就囹圄。抱冤志气屈，忍耻形神沮。当彼戮辱时，奋飞无翅羽。商山有黄绮，颍川有巢许。何不从之游，超然离网罟。山林少羁鞅，世路多艰阻。寄谢伐檀人，慎勿嗟穷处。汉日大将军，少为乞食子。秦时故列侯，老作锄瓜士。春华何暐晔，园中发桃李。秋风忽萧条，堂上生荆杞。深谷变为岸，桑田成海水。势去未须悲，时来何足喜。寄言荣枯者，反复殊未已。含沙射人影，虽病人不知。巧言构人罪，至死人不疑。掇蜂杀爱子，掩鼻戮宠姬。弘恭陷萧望，赵高谋李斯。阴德既必报，阴祸岂虚施。人事虽可罔，天道终难欺。明则有刑辟，幽则有神祇。苟免勿私喜，鬼得而诛之。季子憔悴时，妇见不下机。买臣负薪日，妻亦弃如遗。一朝黄金多，佩印衣锦归。去妻不敢视，妇嫂强依依。富贵家人重，贫贱妻子欺。奈何贫富间，可移亲爱志。遂使中人心，汲汲求富贵。又令下人力，各竞锥刀利。随分归舍来，一取妻孥意。
[唐]白居易,《舟中读元九诗》,把君诗卷灯前读，诗尽灯残天未明。眼痛灭灯犹暗坐，逆风吹浪打船声。
[唐]白居易,《勤政楼西老柳》,半朽临风树，多情立马人。开元一株柳，长庆二年春。
[唐]白居易,《桐花》,春令有常候，清明桐始发。何此巴峡中，桐花开十月？展开全文岂伊物理变？信是土宜别。地气反寒暄，天时倒生杀。草木坚强物，所禀固难夺。风候一参差，荣枯遂乖剌。况吾北人性，不耐南方热。强羸寿夭间，安得依时节？
[唐]白居易,《秋日》,池残寥落水，窗下悠扬日。袅袅秋风多，槐花半成实。展开全文下有独立人，年来四十一。
[唐]白居易,《秋雨夜眠》,凉冷三秋夜，安闲一老翁。卧迟灯灭后，睡美雨声中。展开全文灰宿温瓶火，香添暖被笼。晓晴寒未起，霜叶满阶红。
[唐]白居易,《贺雨》,皇帝嗣宝历，元和三年冬。自冬及春暮，不雨旱爞爞。上心念下民，惧岁成灾凶。遂下罪己诏，殷勤告万邦。展开全文帝曰予一人，继天承祖宗。忧勤不遑宁，夙夜心忡忡。元年诛刘辟，一举靖巴邛。二年戮李锜，不战安江东。顾惟眇眇德，遽有巍巍功。或者天降沴，无乃儆予躬。上思答天戒，下思致时邕。莫如率其身，慈和与俭恭。乃命罢进献，乃命赈饥穷。宥死降五刑，责己宽三农。宫女出宣徽，厩马减飞龙。庶政靡不举，皆出自宸衷。奔腾道路人，伛偻田野翁。欢呼相告报，感泣涕沾胸。顺人人心悦，先天天意从。诏下才七日，和气生冲融。凝为油油云，散作习习风。昼夜三日雨，凄凄复濛濛。万心春熙熙，百谷青芃芃。人变愁为喜，岁易俭为丰。乃知王者心，忧乐与众同。皇天与后土，所感无不通。冠珮何锵锵，将相及王公。蹈舞呼万岁，列贺明庭中。小臣诚愚陋，职忝金銮宫。稽首再三拜，一言献天聪。君以明为圣，臣以直为忠。敢贺有其始，亦愿有其终。
[唐]白居易,《杭州春望》,望海楼明照曙霞，护江堤白蹋晴沙。[城东楼名望海楼。]展开全文涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。[杭州出柿蒂，花者尤佳也。][其俗酿酒趁梨花时熟，号为梨花春。]谁开湖寺西南路？草绿裙腰一道斜。[孤山寺路在湖洲中，草绿时望如裙腰。]
[唐]白居易,《逍遥咏》,亦莫恋此身，亦莫厌此身。此身何足恋，万劫烦恼根。此身何足厌，一聚虚空尘。无恋亦无厌，始是逍遥人。
[唐]白居易,《南浦别》,南浦凄凄别，西风袅袅秋。一看肠一断，好去莫回头。
[唐]白居易,《闲游》,外事因慵废，中怀与静期。寻泉上山远，看笋出林迟。展开全文白石磨樵斧，青竿理钓丝。澄青深浅好，最爱夕阳时。
[唐]白居易,《闲游》,欲笑随情酒逐身，此身虽老未辜春。春来点检闲游数，犹自多于年少人。
[唐]白居易,《江楼夜吟元九律诗成三十韵》,昨夜江楼上，吟君数十篇。词飘朱槛底，韵堕渌江前。清楚音谐律，精微思入玄。收将白雪丽，夺尽碧云妍。展开全文寸截金为句，双雕玉作联。八风凄间发，五彩烂相宣。冰扣声声冷，珠排字字圆。文头交比绣，筋骨软于绵。澒涌同波浪，铮鏦过管弦。醴泉流出地，钧乐下从天。神鬼闻如泣，鱼龙听似禅。星回疑聚集，月落为留连。雁感无鸣者，猿愁亦悄然。交流迁客泪，停住贾人船。暗被歌姬乞，潜闻思妇传。斜行题粉壁，短卷写红笺。肉味经时忘，头风当日痊。老张知定伏，短李爱应颠。道屈才方振，身闲业始专。天教声烜赫，理合命迍邅。顾我文章劣，知他气力全。工夫虽共到，巧拙尚相悬。各有诗千首，俱抛海一边。白头吟处变，青眼望中穿。酬答朝妨食，披寻夜废眠。老偿文债负，宿结字因缘。每叹陈夫子，常嗟李谪仙。名高折人爵，思苦减天年。不得当时遇，空令后代怜。相悲今若此，湓浦与通川。
[唐]白居易,《感旧》,晦叔坟荒草已陈，梦得墓湿土犹新。微之捐馆将一纪，杓直归丘二十春。城中虽有故第宅，庭芜园废生荆榛。展开全文箧中亦有旧书札，纸穿字蠹成灰尘。平生定交取人窄，屈指相知唯五人。四人先去我在后，一枝蒲柳衰残身。岂无晚岁新相识，相识面亲心不亲。人生莫羡苦长命，命长感旧多悲辛。
[唐]白居易,《杂兴三首》,楚王多内宠，倾国选嫔妃。又爱从禽乐，驰骋每相随。锦鞲臂花隼，罗袂控金羁。遂习宫中女，皆如马上儿。展开全文色禽合为荒，刑政两已衰。云梦春仍猎，章华夜不归。东风二月天，春雁正离离。美人挟银镝，一发叠双飞。飞鸿惊断行，敛翅避蛾眉。君王顾之笑，弓箭生光辉。回眸语君曰，昔闻庄王时。有一愚夫人，其名曰樊姬。不有此游乐，三载断鲜肥。越国政初荒，越天旱不已。风日燥水田，水涸尘飞起。国中新下令，官渠禁流水。流水不入田，壅入王宫里。馀波养鱼鸟，倒影浮楼雉。澹滟九折池，萦回十馀里。四月芰荷发，越王日游嬉。左右好风来，香动芙蓉蕊。但爱芙蓉香，又种芙蓉子。不念阊门外，千里稻苗死。吴王心日侈，服玩尽奇瑰。身卧翠羽帐，手持红玉杯。冠垂明月珠，带束通天犀。行动自矜顾，数步一裴回。小人知所好，怀宝四方来。奸邪得藉手，从此倖门开。古称国之宝，谷米与贤才。今看君王眼，视之如尘灰。伍员谏已死，浮尸去不回。姑苏台下草，麋鹿暗生麑。
[唐]白居易,《与梦得沽酒闲饮且约后期》,少时犹不忧生计，老后谁能惜酒钱。共把十千沽一斗，相看七十欠三年。展开全文闲征雅令穷经史，醉听清吟胜管弦。更待菊黄家酝熟，共君一醉一陶然。
[唐]白居易,《夜归》,半醉闲行湖岸东，马鞭敲镫辔珑璁。万株松树青山上，十里沙堤明月中。展开全文楼角渐移当路影，潮头欲过满江风。归来未放笙歌散，画戟门开蜡烛红。
[唐]白居易,《夜归》,逐胜移朝宴，留欢放晚衙。宾寮多谢客，骑从半吴娃。展开全文到处销春景，归时及月华。城阴一道直，烛焰两行斜。东吹先催柳，南霜不杀花。皋桥夜沽酒，灯火是谁家。
[唐]白居易,《中隐》,大隐住朝市，小隐入丘樊。丘樊太冷落，朝市太嚣喧。展开全文不如作中隐，隐在留司官。似出复似处，非忙亦非闲。不劳心与力，又免饥与寒。终岁无公事，随月有俸钱。君若好登临，城南有秋山。君若爱游荡，城东有春园。君若欲一醉，时出赴宾筵。洛中多君子，可以恣欢言。君若欲高卧，但自深掩关。亦无车马客，造次到门前。人生处一世，其道难两全。贱即苦冻馁，贵则多忧患。唯此中隐士，致身吉且安。穷通与丰约，正在四者间。
[唐]白居易,《放言五首　并序》,元九在江陵时，有《放言》长句诗五首，韵高而体律，意古而词新。予每咏之，甚觉有味，展开全文虽前辈深于诗者，未有此作。唯李颀有云：“济水至清河自浊，周公大圣接舆狂。”斯句近之矣。予出佐浔阳，未届所任，舟中多暇，江上独吟，因缀五篇，以续其意耳。朝真暮伪何人辨？古往今来底事无？但爱臧生能诈圣，可知宁子解佯愚？草萤有耀终非火，荷露虽团岂是珠？不取燔柴兼照乘，可怜光彩亦何殊？世途倚伏都无定，尘网牵缠卒未休。祸福回还车转毂，荣枯反覆手藏钩。龟灵未免刳肠患，马失应无折足忧。不信君看弈棋者，输赢须待局终头。赠君一法决狐疑，不用钻龟与祝蓍。试玉要烧三日满，辨材须待七年期。[真玉烧三日不热。豫章木生七年而后知。]周公恐惧流言后，王莽谦恭未篡时。向使当初身便死，一生真伪复谁知？谁家第宅成还破？何处亲宾哭复歌？昨日屋头堪炙手，今朝门外好张罗。北邙未省留闲地，东海何曾有定波。莫笑贫贱夸富贵，共成枯骨两如何。泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情？
[唐]白居易,《八骏图》,穆王八骏天马驹，后人爱之写为图。展开全文背如龙兮颈如象，骨竦筋高脂肉壮。日行万里速如飞，穆王独乘何所之？四荒八极踏欲遍，三十二蹄无歇时。属车轴折趁不及，黄屋草生弃若遗。瑶池西赴王母宴，七庙经年不亲荐。璧台南与盛姬游，明堂不复朝诸侯。《白云》《黄竹》歌声动，一人荒乐万人愁。周从后稷至文武，积德累功世勤苦。岂知才及四代孙，心轻王业如灰土。由来尤物不在大，能荡君心则为害。文帝却之不肯乘，千里马去汉道兴。穆王得之不为戒，八骏驹来周室坏。至今此物世称珍，不知房星之精下为怪。八骏图，君莫爱。
[唐]白居易,《续古诗十首》,戚戚复戚戚，送君远行役。行役非中原，海外黄沙碛。展开全文伶俜独居妾，迢递长征客。君望功名归，妾忧生死隔。谁家无夫妇，何人不离拆。所恨薄命身，嫁迟别日迫。妾身有存殁，妾心无改易。生作闺中妇，死作山头石。掩泪别乡里，飘摇将远行。茫茫绿野中，春尽孤客情。驱马上丘垅，高低路不平。风吹棠梨花，啼鸟时一声。古墓何代人，不知姓与名。化作路傍土，年年春草生。感彼忽自悟，今我何营营。朝采山上薇，暮采山上薇。岁晏薇亦尽，饥来何所为。坐饮白泉水，手把青松枝。击节独长歌，其声清且悲。枥马非不肥，所苦常絷维。豢豕非不饱，所忧竟为牺。行行歌此曲，以慰常苦饥。雨露长纤草，山苗高入云。风雪折劲木，润松摧为薪。风摧此何意，雨长彼何因。百丈涧底死，寸茎山上春。可怜苦节士，感此涕盈巾。窈窕双鬟女，容德俱如玉。昼居不逾阈，夜行常秉烛。气如含露兰，心如贯霜竹。宜当备嫔御，胡为守幽独？无媒不得选，年忽过三六。岁暮望汉宫，谁在黄金屋？邯郸进倡女，能唱黄花曲。一曲称君心，恩荣连九族。栖栖远方士，读书三十年。业成无知己，徒步来入关。长安多王侯，英俊竞攀援。幸随众宾末，得厕门馆间。东阁有旨酒，中堂有管弦。何为向隅客，对此不开颜？富贵无是非，主人终日欢。贫贱多悔尤，客子中夜叹。归去复归去，故乡贫亦安。凉风飘嘉树，日夜减芳华。下有感秋妇，攀条苦悲嗟。我本幽闲女，结发事豪家。豪家多婢仆，门内颇骄奢。良人近封侯，出入鸣玉珂。自从富贵来，恩薄谗言多。冢妇独守礼，群妾互奇衺。但信言有玷，不察心无瑕。容光未销歇，欢爱忽磋跎。何意掌上玉，化为眼中砂。盈盈一尺水，浩浩千丈河。勿言小大异，随分有风波。闺房犹复尔，邦国当如何？心亦无所迫，身亦无所拘。何为肠中气，郁郁不得舒？不舒良有以，同心久离居。五年不见面，三年不得书。念此令人老，抱膝坐长吁。岂无盈尊酒，非君谁与娱。揽衣出门行，游观绕林渠。澹澹春水暖，东风生绿蒲。上有和鸣雁，下有掉尾鱼。飞沉一何乐，鳞羽各有徒。而我方独处，不与之子俱。顾彼自伤己，禽鱼之不如。出游欲遣忧，孰知忧有余。春旦日初出，曈曈耀晨辉。草木照未远，浮云已蔽之。天地黯以晦，当午如昏时。虽有东南风，力微不能吹。中园何所有，满地青青葵。阳光委云上，倾心欲何依？
[唐]白居易,《江州赴忠州至江陵已来舟中示舍弟五十韵》,昔作咸秦客，常思江海行。今来仍尽室，此去又专城。典午犹为幸，分忧固是荣。簈星州乘送，艛艓驿船迎。展开全文共载皆妻子，同游即弟兄。宁辞浪迹远，且贵赏心并。云展帆高挂，飙驰棹迅征。溯流从汉浦，循路转荆衡。山逐时移色，江随地改名。风光近东早，水木向南清。夏口烟孤起，湘川雨半晴。日煎红浪沸，月射白砂明。北渚寒留雁，南枝暖待莺。骈朱桃露萼，点翠柳含萌。亥市鱼盐聚，神林鼓笛鸣。壶浆椒叶气，歌曲竹枝声。系缆怜沙静，垂纶爱岸平。水餐红粒稻，野茹紫花菁。瓯泛茶如乳，台粘酒似饧。脍长抽锦缕，藕脆削琼英。容易来千里，斯须进一程。未曾劳气力，渐觉有心情。卧稳添春睡，行迟带酒酲。忽愁牵世网，便欲濯尘缨。早接文场战，曾争翰苑盟。掉头称俊造，翘足取公卿。且昧随时义，徒输报国诚。众排恩易失，偏压势先倾。虎尾忧危切，鸿毛性命轻。烛蛾谁救活，蚕茧自缠萦。敛手辞双阙，回眸望两京。长沙抛贾谊，漳浦卧刘桢。鶗鴂鸣还歇，蟾蜍破又盈。年光同激箭，乡思极摇旌。潦倒亲知笑，衰羸旧识惊。乌头因感白，鱼尾为劳赪.剑学将何用，丹烧竟不成。孤舟萍一叶，双鬓雪千茎。老见人情尽，闲思物理精。如汤探冷热，似博斗输赢。险路应须避，迷途莫共争。此心知止足，何物要经营。玉向泥中洁，松经雪后贞。无妨隐朝市，不必谢寰瀛。但在前非悟，期无后患婴。多知非景福，少语是元亨。晦即全身药，明为伐性兵。昏昏随世俗，蠢蠢学黎甿.鸟以能言媾，龟缘入梦烹。知之一何晚，犹足保馀生。
[唐]白居易,《寄远》,欲忘忘未得，欲去去无由。两腋不生翅，二毛空满头。展开全文坐看新落叶，行上最高楼。暝色无边际，茫茫尽眼愁。
[唐]白居易,《送春》,三月三十日，春归日复暮。惆怅问春风，明朝应不住。展开全文送春曲江上，眷眷东西顾。但见扑水花，纷纷不知数。人生似行客，两足无停步。日日进前程，前程几多路？兵刀与水火，尽可违之去。唯有老到来，人间无避处。感时良为已，独倚池南树。今日送春心，心如别亲故。
[唐]白居易,《送春》,银花凿落从君劝，金屑琵琶为我弹。不独送春兼送老，更尝一着更听看。
[唐]白居易,《村居苦寒》,八年十二月，五日雪纷纷。竹柏皆冻死，况彼无衣民！展开全文回观村闾间，十室八九贫。北风利如剑，布絮不蔽身。唯烧蒿棘火，愁坐夜待晨。乃知大寒岁，农者尤苦辛。顾我当此日，草堂深掩门。褐裘覆絁被，坐卧有余温。幸免饥冻苦，又无垄亩勤。念彼深可愧，自问是何人。
[唐]白居易,《李夫人》,汉武帝，初丧李夫人。展开全文夫人病时不肯别，死后留得生前恩。君恩不尽念不已，甘泉殿里令写真。丹青画出竟何益？不言不笑愁杀人。又令方士合灵药，玉釜煎链金炉焚。九华帐深夜悄悄，反魂香降夫人魂。夫人之魂在何许？香烟引到焚香处。既来何苦不须臾？缥缈悠扬还灭去。去何速兮来何迟？是耶非耶两不知。翠蛾仿佛平生貌，不似昭阳寝疾时。魂之不来君心苦，魂之来兮君亦悲。背灯隔帐不得语，安用暂来还见违。伤心不独汉武帝，自古及今皆若斯。君不见穆王三日哭，重璧台前伤盛姬。又不见泰陵一掬泪，马嵬坡下念贵妃。纵令妍姿艳质化为土，此恨长在无销期。生亦惑，死亦惑，尤物惑人忘不得。人非木石皆有情，不如不遇倾城色。
[唐]白居易,《山石榴，寄元九》,山石榴，一名山踯躅，一名杜鹃花。杜鹃啼时花扑扑。展开全文九江三月杜鹃来，一声催得一枝开。江城上佐闲无事，山下斫得厅前栽。烂熳一栏十八树，根株有数花无数。千房万叶一时新，嫩紫殷红鲜麴尘。泪痕浥损燕支脸，剪刀裁破红绡巾。谪仙初堕愁在世，姹女新嫁娇泥春。日射血珠将滴地，风翻火焰欲烧人。闲折两枝持在手，细看不似人间有。花中此物似西施，芙蓉芍药皆嫫母。奇芳绝艳别者谁？通州迁客元拾遗。拾遗初贬江陵去，去时正值青春暮。商山秦岭愁杀君，山石榴花红夹路。题诗报我何所云？苦云色似石榴裙。当时丛畔唯思我，今日栏前只忆君。忆君不见坐销落，日西风起红纷纷。
[唐]白居易,《岁暮》,已任时命去，亦从岁月除。中心一调伏，外累尽空虚。展开全文名宦意已矣，林泉计何如。拟近东林寺，溪边结一庐。
[唐]白居易,《岁暮》,穷阴急景坐相催，壮齿韶颜去不回。旧病重因年老发，新愁多是夜长来。展开全文膏明自爇源多事，雁默先烹为不才。祸福细寻无会处，不如且进手中杯。
[唐]白居易,《渭村退居寄礼部崔侍郎翰林钱舍人诗一百韵》,圣代元和岁，闲居渭水阳。不才甘命舛，多幸遇时康。朝野分伦序，贤愚定否臧。重文疏卜式，尚少弃冯唐。展开全文由是推天运，从兹乐性场。笼禽放高翥，雾豹得深藏。世虑休相扰，身谋且自强。犹须务衣食，未免事农桑。薙草通三径，开田占一坊。昼扉扃白版，夜碓扫黄粱。隙地治场圃，闲时粪土疆。枳篱编刺夹，薤垄擘科秧。穑力嫌身病，农心愿岁穰。朝衣典杯酒，佩剑博牛羊。困倚栽松锸，饥提采蕨筐。引泉来后涧，移竹下前冈。生计虽勤苦，家资甚渺茫。尘埃常满甑，钱帛少盈囊。弟病仍扶杖，妻愁不出房。传衣念蓝缕，举案笑糟糠。犬吠村胥闹，蝉鸣织妇忙。纳租看县帖，输粟问军仓。夕歇攀村树，秋行绕野塘。云容阴惨澹，月色冷悠扬。荞麦铺花白，棠梨间叶黄。早寒风摵摵，新霁月苍苍。园菜迎霜死，庭芜过雨荒。檐空愁宿燕，壁暗思啼螀。眼为看书损，肱因运甓伤。病骸浑似木，老鬓欲成霜。少睡知年长，端忧觉夜长。旧游多废忘，往事偶思量。忽忆烟霄路，常陪剑履行。登朝思检束，入阁学趋跄。命偶风云会，恩覃雨露霶。沾枯发枝叶，磨钝起锋铓。崔阁连镳骛，钱兄接翼翔。齐竽混韶夏，燕石厕琳琅。同日升金马，分宵直未央。共词加宠命，合表谢恩光。厩马骄初跨，天厨味始尝。朝晡颁饼饵，寒暑赐衣裳。对秉鹅毛笔，俱含鸡舌香。青缣衾薄絮，朱里幕高张。昼食恒连案，宵眠每并床。差肩承诏旨，连署进封章。起草偏同视，疑文最共详。灭私容点窜，穷理析毫芒。便共输肝胆，何曾异肺肠。慎微参石奋，决密与张汤。禁闼青交琐，宫垣紫界墙。井阑排菡萏，檐瓦斗鸳鸯。楼额题鳷鹊，池心浴凤凰。风枝万年动，温树四时芳。宿露凝金掌，晨晖上璧珰。砌筠涂绿粉，庭果滴红浆。晓从朝兴庆，春陪宴柏梁。传呼鞭索索，拜舞珮锵锵。仙仗环双阙，神兵辟两厢。火翻红尾旆，冰卓白竿枪。滉漾经鱼藻，深沈近浴堂。分庭皆命妇，对院即储皇。贵主冠浮动，亲王辔闹装。金钿相照耀，朱紫间荧煌。球簇桃花绮，歌巡竹叶觞。洼银中贵带，昂黛内人妆。赐禊东城下，颁酺曲水傍。尊罍分圣酒，妓乐借仙倡。浅酌看红药，徐吟把绿杨。宴回过御陌，行歇入僧房。白鹿原东脚，青龙寺北廊。望春花景暖，避暑竹风凉。下直闲如社，寻芳醉似狂。有时还后到，无处不相将。鸡鹤初虽杂，萧兰久乃彰。来燕隗贵重，去鲁孔恓惶。聚散期难定，飞沉势不常。五年同昼夜，一别似参商。屈折孤生竹，销摧百炼钢。途穷任憔悴，道在肯彷徨。尚念遗簪折，仍怜病雀疮。恤寒分赐帛，救馁减馀粮。药物来盈裹，书题寄满箱。殷勤翰林主，珍重礼闱郎。喣沫诚多谢，抟扶岂所望。提携劳气力，吹簸不飞扬。拙劣才何用，龙钟分自当。妆嫫徒费黛，磨甋讵成璋。习隐将时背，干名与道妨。外身宗老氏，齐物学蒙庄。疏放遗千虑，愚蒙守一方。乐天无怨叹，倚命不劻勷。愤懑胸须豁，交加臂莫攘。珠沉犹是宝，金跃未为祥。泥尾休摇掉，灰心罢激昂。渐闲亲道友，因病事医王。息乱归禅定，存神入坐亡。断痴求慧剑，济苦得慈航。不动为吾志，无何是我乡。可怜身与世，从此两相忘。
[唐]白居易,《失题》,石榴枝上花千朵，荷叶杯中酒十分。满院弟兄皆痛饮，就中大户不如君。
[唐]白居易,《岁暮》,惨澹岁云暮，穷阴动经旬。霜风裂人面，冰雪摧车轮。展开全文而我当是时，独不知苦辛。晨炊廪有米，夕爨厨有薪。夹帽长覆耳，重裘宽裹身。加之一杯酒，煦妪如阳春。洛城士与庶，比屋多饥贫。何处炉有火？谁家甑无尘？如我饱暖者，百人无一人。安得不惭愧，放歌聊自陈。
[唐]白居易,《秋霁》,金火不相待，炎凉雨中变。林晴有残蝉，巢冷无留燕。沉吟卷长簟，怆恻收团扇。向夕稍无泥，闲步青苔院。展开全文月出砧杵动，家家捣秋练。独对多病妻，不能理针线。冬衣殊未制，夏服行将绽。何以迎早秋，一杯聊自劝。
[唐]白居易,《马上作》,处世非不遇，荣身颇有馀。勋为上柱国，爵乃朝大夫。自问有何才，两入承明庐。又问有何政，再驾朱轮车。展开全文矧予东山人，自惟朴且疏。弹琴复有酒，且慕嵇阮徒。暗被乡里荐，误上贤能书。一列朝士籍，遂为世网拘。高有罾缴忧，下有陷阱虞。每觉宇宙窄，未尝心体舒。蹉跎二十年，颔下生白须。何言左迁去，尚获专城居。杭州五千里，往若投渊鱼。虽未脱簪组，且来泛江湖。吴中多诗人，亦不少酒酤。高声咏篇什，大笑飞杯盂。五十未全老，尚可且欢娱。用兹送日月，君以为何如。秋风起江上，白日落路隅。回首语五马，去矣勿踟蹰。
[唐]白居易,《母别子》,母别子，子别母，展开全文白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿。一始扶行一初坐，坐啼行哭牵人衣。以汝夫妇新燕婉，使我母子生别离。不如林中乌与鹊，母不失雏雄伴雌。应似园中桃李树，花落随风子在枝。新人新人听我语，洛阳无限红楼女。但愿将军重立功，更有新人胜于汝。
[唐]白居易,《首夏》,孟夏百物滋，动植一时好。麋鹿乐深林，虫蛇喜丰草。展开全文翔禽爱密叶，游鳞悦新藻。天和遗漏处，而我独枯槁。一身在天末，骨肉皆远道。旧国无来人，寇戎尘浩浩。沉忧竟何益，只自劳怀抱。不如放身心，冥然任天造。浔阳多美酒，可使杯不燥。湓鱼贱如泥，烹灸无昏早。朝饭山下寺，暮醉湖中岛。何必归故乡，兹焉可终老。
[唐]白居易,《春日闲居三首》,陶云爱吾庐，吾亦爱吾屋。屋中有琴书，聊以慰幽独。展开全文是时三月半，花落庭芜绿。舍上晨鸠鸣，窗间春睡足。睡足起闲坐，景晏方栉沐。今日非十斋，庖童馈鱼肉。饥来恣餐啜，冷热随所欲。饱竟快搔爬，筋骸无检束。岂徒畅肢体，兼欲遗耳目。便可傲松乔，何假杯中渌。广池春水平，群鱼恣游泳。新林绿阴成，众鸟欣相鸣。时我亦潇洒，适无累与病。鱼鸟人则殊，同归于遂性。缅思山梁雉，时哉感孔圣。圣人不得所，概然叹时命。我今对鳞羽，取乐成谣咏。得所仍得时，吾生一何幸。劳者不觉歌，歌其劳苦事。逸者不觉歌，歌其逸乐意。问我逸如何，闲居多兴味。问我乐如何，闲官少忧累。又问俸厚薄，百千随月至。又问年几何，七十行欠二。所得皆过望，省躬良可愧。马闲无羁绊，鹤老有禄位。设自为化工，优饶只如是。安得不歌咏，默默受天赐。
[唐]白居易,《十二时行孝文》,平旦寅，早起堂前参二亲。处分家中送疎水，莫[教]父母唤频声。
[唐]白居易,《十二时行孝文》,日出卯，立身之本须行孝。甘饸{右为危}盘中莫使空，时时奉上知饥饱。
[唐]白居易,《十二时行孝文》,食时辰，居家治务最须懃。无事等闲莫外宿，归来劳费父嫌憎。
[唐]白居易,《十二时行孝文》,隅中巳，终孝之心不合二。竭力懃酬乳哺恩，自得名高上史记。
[唐]白居易,《十二时行孝文》,正南午，侍奉尊亲莫辞[诉]。回干就湿长成人，如今去合论辛苦。
[唐]白居易,《十二时行孝文》,日昳未，在家行孝兼行义。莫取妻言兄弟疏，却[教]父母流双泪。
[唐]白居易,《十二时行孝文》,晡时申，父母堂前莫动尘。纵月些些不称意，向前小语善谘闻。
[唐]白居易,《十二时行孝文》,日入酉，但愿父母得长[寿]。身如松栢色坚政，莫学愚人多饮酒。
[唐]白居易,《十二时行孝文》,黄昏戌，下帘拂床早交毕。安置父母卧高堂，睡定然乃抽身出。
[唐]白居易,《十二时行孝文》,人定亥，父母年高须[保]爱。但能行孝向尊亲，总得扬名于后世。
[唐]白居易,《十二时行孝文》,夜半子，孝养父母存终始。百年恩爱暂时间，莫学愚人不欢喜。
[唐]白居易,《十二时行孝文》,鸡鸣丑，高楼大宅得安久。常劝父母发慈心，孝得题名终不朽。
[唐]白居易,《首夏》,林静蚊未生，池静蛙未鸣。景长天气好，竟日和且清。春禽馀哢在，夏木新阴成。兀尔水边坐，翛然桥上行。展开全文自问一何适，身闲官不轻。料钱随月用，生计逐日营。食饱惭伯夷，酒足愧渊明。寿倍颜氏子，富百黔娄生。有一即为乐，况吾四者并。所以私自慰，虽老有心情。
[唐]白居易,《惜花》,可怜夭艳正当时，刚被狂风一夜吹。今日流莺来旧处，百般言语泥空枝。
[唐]白居易,《望驿台　三月三十日》,靖安宅里当窗柳，望驿台前扑地花。(扑地花一作：铺地花)两处春光同日尽，居人思客客思家。
[唐]白居易,《归田三首》,人生何所欲，所欲唯两端。中人爱富贵，高士慕神仙。神仙须有籍，富贵亦在天。莫恋长安道，莫寻方丈山。展开全文西京尘浩浩，东海浪漫漫。金门不可入，琪树何由攀。不如归山下，如法种春田。种田意已决，决意复何如。卖马买犊使，徒步归田庐。迎春治耒耜，候雨辟菑畬。策杖田头立，躬亲课仆夫。吾闻老农言，为稼慎在初。所施不卤莽，其报必有馀。上求奉王税，下望备家储。安得放慵惰，拱手而曳裾。学农未为鄙，亲友勿笑余。更待明年后，自拟执犁锄。三十为近臣，腰间鸣佩玉。四十为野夫，田中学锄谷。何言十年内，变化如此速。此理固是常，穷通相倚伏。为鱼有深水，为鸟有高木。何必守一方，窘然自牵束。化吾足为马，吾因以行陆。化吾手为弹，吾因以求肉。形骸为异物，委顺心犹足。幸得且归农，安知不为福。况吾行欲老，瞥若风前烛。孰能俄顷间，将心系荣辱。
[唐]白居易,《岁晚》,霜降水返壑，风落木归山。冉冉岁将宴，物皆复本源。展开全文何此南迁客，五年独未还？命屯分已定，日久心弥安。亦尝心与口，静念私自言：去国固非乐，归乡未必欢。何须自生苦，舍易求其难？
[唐]白居易,《感时》,朝见日上天，暮见日入地。不觉明镜中，忽年三十四。展开全文勿言身未老，冉冉行将至。白发虽未生，朱颜已先悴。人生讵几何，在世犹如寄。虽有七十期，十人无一二。今我犹未悟，往往不适意。胡为方寸间，不贮浩然气。贫贱非不恶，道在何足避。富贵非不爱，时来当自致。所以达人心，外物不能累。唯当饮美酒，终日陶陶醉。斯言胜金玉，佩服无失坠。
[唐]白居易,《病中作》,病来城里诸亲故，厚薄亲疏心总知。唯有蔚章于我分，深于同在翰林时。
[唐]白居易,《隋堤柳》,隋堤柳，岁久年深尽衰朽。展开全文风飘飘兮雨萧萧，三株两株汴河口。老枝病叶愁杀人，曾经大业年中春。大业年中炀天子，种柳成行夹流水。西自黄河东至淮，绿阴一千三百里。大业末年春暮月，柳色如烟絮如雪。南幸江都恣佚游，应将此柳系龙舟。紫髯郎将护锦缆，青娥御史直迷楼。海内财力此时竭，舟中歌笑何日休？上荒下困势不久，宗社之危如缀旒。炀天子，自言福祚长无穷，岂知皇子封酅公。龙舟未过彭城阁，义旗已入长安宫。萧墙祸生人事变，晏驾不得归秦中。土坟数尺何处葬？吴公台下多悲风。二百年来汴河路，沙草和烟朝复暮。后王何以鉴前王？请看隋堤亡国树。
[唐]白居易,《春寒》,今朝春气寒，自问何所欲。苏暖薤白酒，乳和地黄粥。展开全文岂惟厌馋口，亦可调病腹。助酌有枯鱼，佐餐兼旨蓄。省躬念前哲，醉饱多惭忸。君不闻靖节先生樽长空，广文先生饭不足。
[唐]白居易,《江楼月》,嘉陵江曲曲江池，明月虽同人别离。一宵光景潜相忆，两地阴晴远不知。展开全文谁料江边怀我夜，正当池畔望君时。今朝共语方同悔，不解多情先寄诗。
[唐]白居易,《东坡种花二首》,持钱买花树，城东坡上栽。但购有花者，不限桃杏梅。展开全文百果参杂种，千枝次第开。天时有早晚，地力无高低。红者霞艳艳，白者雪皑皑。游蜂遂不去，好鸟亦栖来。前有长流水，下有小平台。时拂台上石，一举风前杯。花枝荫我头，花蕊落我怀。独酌复独咏，不觉月平西。巴俗不爱花，竟春无人来。唯此醉太守，尽日不能回。东坡春向暮，树木今何如？漠漠花落尽，翳翳叶生初。每日领童仆，荷锄仍决渠。划土壅其本，引泉溉其枯。小树低数尺，大树长丈余。封植来几时，高下齐扶疏。养树既如此，养民亦何殊？将欲茂枝叶，必先救根株。云何救根株？劝农均赋租。云何茂枝叶？省事宽刑书。移此为郡政，庶几氓俗苏。
[唐]白居易,《宿紫阁山北村》,晨游紫阁峰，暮宿山下村。村老见余喜，为余开一尊。举杯未及饮，暴卒来入门。紫衣挟刀斧，草草十馀人。展开全文夺我席上酒，掣我盘中飧。主人退后立，敛手反如宾。中庭有奇树，种来三十春。主人惜不得，持斧断其根。口称采造家，身属神策军。主人慎勿语，中尉正承恩。
[唐]白居易,《春风》,春风先发苑中梅，樱杏桃梨次第开。荠花榆荚深村里，亦道春风为我来。
[唐]白居易,《送毛仙翁　江州司马时作。》,仙翁已得道，混迹寻岩泉。肌肤冰雪莹，衣服云霞鲜。展开全文绀发丝并致，龆容花共妍。方瞳点玄漆，高步凌飞烟。几见桑海变，莫知龟鹤年。所憩九清外，所游五岳巅。轩昊旧为侣，松乔难比肩。每嗟人世人，役役如狂颠。孰能脱羁鞅，尽遭名利牵。貌随岁律换，神逐光阴迁。惟余负忧谴，憔悴湓江壖。衰鬓忽霜白，愁肠如火煎。羁旅坐多感，徘徊私自怜。晴眺五老峰，玉洞多神仙。何当悯湮厄，授道安虚孱。我师惠然来，论道穷重玄。浩荡八溟阔，志泰心超然。形骸既无束，得丧亦都捐。岂识椿菌异，那知鹏鷃悬。丹华既相付，促景定当延。玄功曷可报，感极惟勤拳。霓旌不肯驻，又归武夷川。语罢倏然别，孤鹤升遥天。赋诗叙明德，永续步虚篇。
[唐]白居易,《自蜀江至洞庭湖口，有感而作》,江从西南来，浩浩无旦夕。长波逐若泻，连山凿如劈。展开全文千年不壅溃，万姓无垫溺。不尔民为鱼，大哉禹之绩。导岷既艰远，距海无咫尺。胡为不讫功，余水斯委积？洞庭与青草，大小两相敌。混合万丈深，淼茫千里白。每岁秋夏时，浩大吞七泽。水族窟穴多，农人土地窄。我今尚嗟叹，禹岂不爱惜？邈未究其由，想古观遗迹。疑此苗人顽，恃险不终役。帝亦无奈何，留患与今昔。水流天地内，如身有血脉。滞则为疽疣，治之在针石。安得禹复生，为唐水官伯？手提倚天剑，重来亲指画。疏流似剪纸，决壅同裂帛。渗作膏腴田，踏平鱼鳖宅。龙宫变闾里，水府生禾麦。坐添百万户，书我司徒籍。
[唐]白居易,《览卢子蒙侍御旧诗，多与微之唱和，感今伤昔》,早闻元九咏君诗，恨与卢君相识迟。今日逢君开旧卷，卷中多道赠微之。展开全文相看掩泪情难说，别有伤心事岂知。闻道咸阳坟上树，已抽三丈白杨枝。
[唐]白居易,《竹枝》,巴东船舫上巴西，波面风生雨脚齐。展开全文水蓼冷花红簌簌，江蓠湿叶碧凄凄。
[唐]白居易,《竹枝》,江畔谁家唱竹枝，前声断咽后声迟。展开全文怪来调苦缘词苦，多是通州司马诗。
[唐]白居易,《竹枝》,瞿塘峡口水烟低，白帝城头月向西；唱到竹枝声咽处，寒猿暗鸟一时啼。
[唐]白居易,《竹枝》,竹枝苦怨怨何人，夜静山空歇又闻。展开全文蛮儿巴女齐声唱，愁杀江南病使君。
[唐]白居易,《霓裳羽衣歌　和微之》,我昔元和侍宪皇，曾陪内宴宴昭阳。千歌百舞不可数，就中最爱霓裳舞。舞时寒食春风天，玉钩栏下香案前。展开全文案前舞者颜如玉，不著人家俗衣服。虹裳霞帔步摇冠，钿璎累累佩珊珊。娉婷似不任罗绮，顾听乐悬行复止。磬箫筝笛递相搀，击擫弹吹声逦迤。散序六奏未动衣，阳台宿云慵不飞。中序擘騞初入拍，秋竹竿裂春冰拆。飘然转旋回雪轻，嫣然纵送游龙惊。小垂手后柳无力，斜曳裾时云欲生。烟蛾敛略不胜态，风袖低昂如有情。上元点鬟招萼绿，王母挥袂别飞琼。繁音急节十二遍，跳珠撼玉何铿铮。翔鸾舞了却收翅，唳鹤曲终长引声。当时乍见惊心目，凝视谛听殊未足。一落人间八九年，耳冷不曾闻此曲。湓城但听山魈语，巴峡唯闻杜鹃哭。移领钱唐第二年，始有心情问丝竹。玲珑箜篌谢好筝，陈宠觱栗沈平笙。清弦脆管纤纤手，教得霓裳一曲成。虚白亭前湖水畔，前后祗应三度按。便除庶子抛却来，闻道如今各星散。今年五月至苏州，朝钟暮角催白头。贪看案牍常侵夜，不听笙歌直到秋。秋来无事多闲闷，忽忆霓裳无处问。闻君部内多乐徒，问有霓裳舞者无。答云七县十万户，无人知有霓裳舞。唯寄长歌与我来，题作霓裳羽衣谱。四幅花笺碧间红，霓裳实录在其中。千姿万状分明见，恰与昭阳舞者同。眼前仿佛睹形质，昔日今朝想如一。疑从魂梦呼召来，似著丹青图写出。我爱霓裳君合知，发于歌咏形于诗。君不见我歌云，惊破霓裳羽衣曲。又不见我诗云，曲爱霓裳未拍时。由来能事皆有主，杨氏创声君造谱。君言此舞难得人，须是倾城可怜女。吴妖小玉飞作烟，越艳西施化为土。娇花巧笑久寂寥，娃馆苎萝空处所。如君所言诚有是，君试从容听我语。若求国色始翻传，但恐人间废此舞。妍媸优劣宁相远，大都只在人抬举。李娟张态君莫嫌，亦拟随宜且教取。
[唐]白居易,《新秋》,二毛生镜日，一叶落庭时。老去争由我，愁来欲泥谁？展开全文空销闲岁月，不见旧亲知。唯弄扶床女，时时强展眉。
[唐]白居易,《重赋》,厚地植桑麻，所要济生民。生民理布帛，所求活一身。展开全文身外充征赋，上以奉君亲。国家定两税，本意在爱人。厥初防其淫，明敕内外臣。税外加一物，皆以枉法论。奈何岁月久，贪吏得因循。浚我以求宠，敛索无冬春。织绢未成匹，缲丝未盈斤。里胥迫我纳，不许暂逡巡。岁暮天地闭，阴风生破村。夜深烟火尽，霰雪白纷纷。幼者形不蔽，老者体无温。悲喘与寒气，并入鼻中辛。昨日输残税，因窥官库门。缯帛如山积，丝絮如云屯。号为羡馀物，随月献至尊。夺我身上暖，买尔眼前恩。进入琼林库，岁久化为尘。
